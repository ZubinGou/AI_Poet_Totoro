闻林夫当徙灵隠寺寓居戏作灵隠前一首::苏轼::灵隠前，天竺后，两涧春淙一灵鹫。不知水从何处来，跳波赴壑如奔雷。无情有意两莫测，肯向冷泉亭下相萦回。我在钱塘六百日，山中暂来不暖席。今君欲作灵隠居，葛布草屦随僧蔬。能与冷泉作主一百日，不用二十四考书中书。
次韵苏伯固游蜀冈送李孝博奉使岭表::苏轼::新苗未没鹤，老叶方翳蝉。绿渠浸麻水，白板烧松烟。笑窥有红颊，醉卧皆华颠。家家机杼鸣，树树梨枣悬。野无佩犊子，府有骑鹤仙。观风峤南使，出相山东贤。渡江吊很石，过岭酌贪泉。与君步徙倚，望彼修连娟。愿及南枝谢，早随北雁翩。归来春酒熟，共看山樱然。
送晁美叔发运右司年兄赴阙::苏轼::我年二十无朋俦，当时四海一子由。君来扣门如有求，颀然鹤骨清而修。醉翁遣我从子游，翁如退之蹈轲丘。尚欲放子出一头，酒醒梦断四十秋。病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，往看万壑争交流。
太夫人以无咎生日置酒留余夜归书小诗贺上::苏轼::寿樽余沥到朋簪，要与郎君语夜深。敢问阿婆开后阁，井中车辖任浮沉。
石塔寺::苏轼::饥眼眩东西，诗肠忘早晏。虽知灯是火，不悟钟非饭。山僧异漂母，但可供一莞。何为二十年，记忆作此讪。斋厨养若人，无益祇贻患。乃知饭后钟，阇黎盖具眼。
王文玉挽词::苏轼::才名谁似广文寒，月斧云斤琢肺肝。玄晏一生多卧病，子云三世不迁官。幽兰空觉香风在，宿草何曾泪叶干。犹喜诸郎有曹志，文章还复富波澜。
山光寺送客回次芝上人韵咎芝上人游山光寺和芝韵::苏轼::闹里清游借隙光，醉时真境发天藏。梦回拾得吹来句，十里南风草木香。
送芝上人游庐山::苏轼::二年阅三州，我老不自惜。团团如磨牛，步步踏陈迹。岂知世外人，长与鱼鸟逸。老芝如云月，炯炯时一出。比年三见之，常若有所适。逝将走庐阜，计阔道逾密。吾生如寄耳，出处谁能必。江南千万峰，何处访子室。
送程德林赴真州::苏轼::君为县令元丰中，吏贪功利以病农。君欲言之路无从，移书谏臣以自通，元丰天子为改容。我时匹马江西东，问之逆旅言颇同。老人爱君如刘宠，小儿敬君如鲁恭。尔来明目达四聪，收拾驵骏冀北空。君为赤令有古风，政声直入明光宫。天厩如海养群龙，并收其子岂不公，白沙何必烦此翁。
古别离送苏伯固::苏轼::三度别君来，此别真迟暮。白尽老髭须，明日淮南去。酒罢月随人，泪湿花如雾。后夜逐君还，梦绕湖边路。
谷林堂::苏轼::深谷下窈窕，高林合扶疏。美哉新堂成，及此秋风初。我来适过雨，物至如娱予。穉竹真可人，霜节已专车。老槐苦无赖，风花欲填渠。山鸦争呼号，溪蝉独清虚。寄怀劳生外，得句幽梦余。古今正自同，岁月何必书。
予少年颇知种松手植数万株皆中梁柱矣都梁山中见杜舆秀才求学其法戏赠二首  其一::苏轼::露宿泥行草棘中，十年春雨养髯龙。如今尺五城南杜，欲问东坡学种松。
予少年颇知种松手植数万株皆中梁柱矣都梁山中见杜舆秀才求学其法戏赠二首  其二::苏轼::君方扫雪收松子，我已开榛得茯苓。为问何如插杨柳，明年飞絮作浮萍。
行宿泗间见徐州张天骥次旧韵::苏轼::二年三蹑过淮舟，款段还逢马少游。无事不妨长好饮，著书自要见穷愁。孤松早偃原非病，倦鸟虽还岂是休。更欲河边几来往，祇今霜雪已蒙头。
次韵刘景文赠傅羲秀才::苏轼::幼眇文章宜和寡，峥嵘肝肺亦交难。未能飞瓦弹清角，肯便投泥戏泼寒。忽见秋风吹洛水，遥知霜叶满长安。诗成送与刘夫子，莫遣孙郎帐下看。
在彭城日与定国为九日黄楼之会今复以是日相遇于宋凡十五年忧乐出处有不可胜言者而定国学道有得百念灰冷而颜益壮顾予衰病心形俱悴感之作诗::苏轼::菊盏萸囊自古传，长房宁复是臞仙。应从汉武横汾日，数到刘公戏马年。对玉山人今老矣，见恒河性故依然。王郎九日诗千首，今赋黄楼第二篇。
九日次定国韵::苏轼::朝菌无晦朔，蟪蛄疑春秋。南柯已一世，我眠未转头。仙人视吾曹，何异蜂蚁稠。不知蛮触氏，自有两国忧。我观去来今，未始一念留。奔驰竟何得，而起无穷羞。王郎误涉世，屡献久不酬。黄金散行乐，清诗出穷愁。俯仰四十年，始知此生浮。轩裳陈道路，往往儿童收。封侯起大第，或是君家驺。似闻负贩人，中有第一流。炯然径寸珠，藏此百结裘。意行无车马，倏忽略九州。邂逅独见之，天与非人谋。笑我方醉梦，衣冠戏沐猴。力尽病骐骥，伎穷老伶优。北山有云根，寸田自可耰。会当无何乡，同作逍遥游。归来城郭是，空有累累丘。
召还至都门先寄子由::苏轼::老身倦马河堤永，踏尽黄榆绿槐影。荒鸡号月未三更，客梦还家时一顷。归老江湖无岁月，未填沟壑犹朝请。黄门殿中奏事罢，诏许来迎先出省。已飞青盖在河梁，定饷黄封兼赐茗。远来无物可相赠，一味丰年说淮颍。
次韵定国见寄::苏轼::还朝如梦中，双阙眩金碧。复穿鹓鹭行，强寄麋鹿迹。劳生苦昼短，展转不能夕。默坐数更鼓，流水夜自逆。故人为我谋，此志何由毕。越吟知听否，谁念病庄舄。
次韵蒋颖叔钱穆父从驾景灵宫二首  其一::苏轼::归来病鹤记城闉，旧踏松枝雨露新。半白不羞垂领发，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。
次韵蒋颖叔钱穆父从驾景灵宫二首  其二::苏轼::与君并直记初元，白首还同入禁门。玉殿齐班容小语，霜廷稽首泫微温。病贪赐茗浮铜叶，老怯香泉滟宝樽。回首鹓行有人杰，坐知羌虏是游魂。
忆江南寄纯如五首  其一::苏轼::楚水别来十载，蜀山望断千重。毕竟拟为伧父，凭君说与吴侬。
忆江南寄纯如五首  其二::苏轼::湖目也堪供眼，木奴自足为生。若话三吴胜事，不惟千里莼羹。
忆江南寄纯如五首  其三::苏轼::人在画屏中住，客依明月边游。未卜柴桑旧宅，须乘五湖扁舟。
忆江南寄纯如五首  其四::苏轼::生计曾无聚沫，孤踪谩有清风。治产犹嫌范蠡，携孥颇笑梁鸿。
忆江南寄纯如五首  其五::苏轼::弱累已偿俗尽，老身将伴僧居。未许季鹰高洁，秋风直为鲈鱼。
轼近以月石砚屏献子功中书公复以涵星砚献纯父侍讲子功有诗纯父未也复以月石风林屏赠之谨和子功诗并求纯父数句::苏轼::紫潭出玄云，翳我潭中星。独有潭上月，倒挂紫翠屏。我老不看书，默坐养此昏花睛。时时一开眼，见此云月眼自明。久知世界一泡影，大小真伪何足评。笑彼三子欧梅苏，无事自作雪羽争。故将屏砚送两范，要使珠璧栖窗棂。大范忽长谣，语出月胁令人惊。小范当继之，说破星心如鸡鸣。床头复一月，下有风林横。急送小范家，护此涵星泓。愿从少陵博一句，山木尽与洪涛倾。
次韵范纯父涵星砚月石风林屏诗::苏轼::月次于房历三星，斗牛不神箕独灵。簸摇桑榆尽西靡，影落苏子砚与屏。天工与我两厌事，孰居无事为此形。与君持橐侍帷幄，同到温室观尧蓂。自怜太史牛马走，伎等卜祝均倡伶。欲留衣冠挂神武，便击云水归南溟。陶泓不称管城沐，醉石可助平泉醒。故持二物与夫子，欲使妙质留天庭。但令滋液到枯槁，勿遣光景生晦冥。上书挂名岂待我，独立自可当雷霆。我时醉眠风林下，夜与渔火同青荧。抚物怀人应独叹，作诗寄子谁当听。
次韵钱穆父会饮::苏轼::弹冠恨不早，挂冠常苦迟。盛服每假寐，角阙时伏思。东门未祖道，西山空拄颐。逝将江海去，安此麋鹿姿。要当谋三径，何暇择一枝。与君几合散，得酒忘醇醨。君谈似落屑，我饮如弈棋。居官不任事，造物真见私。主人独贤劳，金谷方流驰。行人亦结束，杕杜乃归期。公卿虽少安，河流正东酾。我得会稽去，方回良不痴。
次韵穆父尚书侍祠郊丘瞻望天光退而相庆引满醉吟::苏轼::千章杞梓荫云天，樗散谁收老郑虔。喜气到君浮白里，丰年及我挂冠前。令严钟鼓三更月，野宿貔貅万灶烟。太息何人知帝力，归来金帛看頳肩。
郊祀庆成诗::苏轼::帝出乘昌运，天心予太平。文章三代继，制作七年成。大祀乾坤合，刚辰日月明。泰坛朝埽地，魄宝夜垂精。仰御圆苍盖，环观海岳城。北流吞朔易，西极落欃枪。升燎灵光答，回銮瑞雾迎。需云遍枯槁，解雨达勾萌。可颂非天德，因箴亦下情。民言知有酌，帝谓本无声。富国由崇俭，祈年在好生。无心斯格物，克己自销兵。化国安新政，孤臣返旧耕。还将清庙什，留与野人赓。
次韵王仲至喜雪御筵::苏轼::三军喜气铄飞花，睡起空惊月在沙。未集骅骝金騕袅，故残𫛛鹊玉横斜。偶还仗内身如寄，尚忆江南酒可赊。宣劝不多心自醉，强扶衰白拜君嘉。
次韵奉和钱穆父蒋颖叔王仲至诗四首 见和西湖月下听琴::苏轼::谡谡松下风，霭霭陇上云。聊将窃比我，不堪持寄君。半生寓轩冕，一笑当琴樽。良辰饮文字，晤语无由醺。我有凤鸣枝，背作蛇蚹纹。月明委静照，心清得奇闻。当呼玉涧手，一洗羯鼓昏。请歌南风曲，犹作虞书浑。
次韵奉和钱穆父蒋颖叔王仲至诗四首 见和仇池::苏轼::上穷非想亦非非，下与风轮共一痴。翠羽若知牛有角，空瓶何必井之眉。还朝暂接鹓鸾翼，谢病行收麋鹿姿。记取和诗三益友，他年弭节过仇池。
次韵奉和钱穆父蒋颖叔王仲至诗四首 玉津园::苏轼::承平苑囿杂耕桑，六圣勤民计虑长。碧水东流还旧派，紫坛南峙表连冈。不逢迟日鶑花乱，空想疏林雪月光。千亩何时躬帝藉，斜阳寂历锁云庄。
次韵奉和钱穆父蒋颖叔王仲至诗四首 藉田::苏轼::窃脂方纪瑞，布谷未催耕。鱼沫依蘋渚，蜗涎上彩楹。江湖来梦寐，蓑笠负平生。琴里思归曲，因君一再行。
顷年杨康功使高丽还奏乞立海神庙于板桥仆嫌其地湫隘移书使迁之文登因古庙而新之杨竟不从不知定国何从见此书作诗称道不已仆不能记其云何也次韵答之::苏轼::退之仙人也，游戏于斯文。谈笑出奇伟，鼓舞南海神。顷者三韩使，几为蛟鳄吞。归来筑祠宇，要使百贾奔。我欲迁其庙，下数浮空群。移书竟不从，信非磊落人。公胡为拳拳，系此空中云。作诗颂其美，何异刻剑痕。我今已括囊，象在六四坤。
沐浴启圣僧舍与赵德麟邂逅::苏轼::南山北阙两非真，东颍西湖迹已陈。季子来归初可喜，老聃新沐定非人。酒清不醉休休暖，睡稳如禅息息匀。自笑尘劳余一念，明年同泛越溪春。
余旧在钱塘伯固开西湖今方请越戏谓伯固可复来开镜湖伯固有诗因次韵::苏轼::已分江湖送此生，会稽行复得岑成。镜湖席卷八百里，坐啸因君又得名。
仆所藏仇池石希代之宝也王晋卿以小诗借观意在于夺仆不敢不借然以此诗先之::苏轼::海石来珠浦，秀色如蛾绿。坡陀尺寸间，宛转陵峦足。连娟二华顶，空洞三茅腹。初疑仇池化，又恐瀛洲蹙。殷勤峤南使，馈饷扬州牧。得之喜无寐，与汝交不渎。盛以高丽盆，藉以文登玉。幽光先五夜，冷气压三伏。老人生如寄，茅舍久未卜。一夫幸可致，千里常相逐。风流贵公子，窜谪武当谷。见山应已厌，何事夺所欲。欲留嗟赵弱，宁许负秦曲。传观慎勿许，间道归应速。
次天字韵答岑巌起::苏轼::一声清跸雾开天，百辟心庄岂貌虔。回顾惊君珠玉侧，同升愧我秕糠前。徘徊月色留坛影，缥缈松香泛蜡烟。莫叹郎潜生白发，圣朝求旧鄙鸢肩。
次韵蒋颖叔二首 扈从景灵宫::苏轼::道人幽梦晓初还，已觉笙箫下月坛。风伯前驱清宿雾，祝融骖乘破朝寒。英姿连璧从多士，妙句锵金和八銮。已向词臣得颇牧，路人莫作老儒看。
次韵蒋颖叔二首 凝祥池::苏轼::似知金马客，时梦碧鸡坊。冰雪消残腊，烟波写故乡。鸣鸾自容与，立马久回翔。乞与三韩使，新图到乐浪。
和叔盎画马::苏轼::天骥德力备，马外龙麟中。皇天不遣言，兀与图画同。驽骀饱官粟，未受一洗空。十驾均一至，何事𥬞云风。
王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲睹此石之妙遂悔前语仆以为晋卿岂可终闭不予者若能以韩干二散马易之者盖可许也复次前韵::苏轼::相如有家山，缥缈在眉绿。谁云千里远，寄此一颦足。平生锦绣肠，早岁藜苋腹。从教四壁空，未遣两峰蹙。吾今况衰病，义不忘樵牧。逝将仇池石，归溯岷山渎。守子不贪宝，完我无瑕玉。故人诗相戒，妙语予所伏。一篇独异论，三占从两卜。君家画可数，天骥纷相逐。风鬃掠原野，电尾捎涧谷。君如许相易，是亦我所欲。今朝安西守，来听阳关曲。劝我留此峰，他日来不速。
轼欲以石易画晋卿难之穆父欲兼取二物颖叔欲焚画碎石乃复次前韵并解二诗之意::苏轼::春冰无真坚，霜叶失故绿。鷃疑鹏万里，蚿笑夔一足。二豪争攘袂，先生一捧腹。明镜既无台，浄瓶何用蹙。盆山不可隠，画马无由牧。聊将置庭宇，何必弃沟渎。焚宝真爱宝，碎玉未忘玉。久知公子贤，出语耆年伏。欲观转物妙，故以求马卜。维摩既复舍，天女还相逐。授之无尽灯，照此久幽谷。定心无一物，法乐胜五欲。三峨吾乡里，万马君部曲。卧云行归休，破贼见神速。
程德孺惠海中柏石兼辱佳篇辄复和谢::苏轼::岚薰瘴染却敷腴，笑饮贪泉独继吴。未欲连车收薏苡，肯教沉网取珊瑚。不知庾岭三年别，收得曹溪一滴无。但指庭前双柏石，要予临老识方壶。
次秦少游韵赠姚安世::苏轼::帝城如海欲寻难，肯舍渔舟到杏坛。剥啄扣君容膝户，巍峨笑我切云冠。问羊独怪初平在，牧豕应同德曜看。肯把参同较同异，小窗相对为研丹。
次丹元姚先生韵二首  其一::苏轼::浮生知几何，仅熟一釜羹。那于俯仰间，用此委曲情。自怜无他肠，偶亦得此生。悬知当去客，中有不亡存。但恐宿缘重，每为习气昏。似闻梅子真，近在吴市门。未能肩拍洪，但欲目击温。不敢叩门呼，恐作逾垣奔。且令绍介先，徐以方便论。
次丹元姚先生韵二首  其二::苏轼::不学刘更生，黄金铸上方。不学房次律，身事问颍阳。王烈亦何人，叔夜未可量。独见神山开，遽餐石髓香。至道尚听莹，粗才终蹶张。先生喜而笑，幅巾登我堂。苦誓指黄壤，要言刻青琅。蓬莱在何许，弱水空相望。且当从嵇阮，聊复数山王。达人友四海，曲士守一疆。慎勿使形谍，儿童惊夜光。
次韵秦少游王仲至元日立春三首  其一::苏轼::省事天公厌两回，新年春日并相催。殷勤更下山阴雪，要与梅花作伴来。
次韵秦少游王仲至元日立春三首  其二::苏轼::己卯嘉辰寿阿同，愿渠无过亦无功。明年春日江湖上，回首觚棱一梦中。
次韵秦少游王仲至元日立春三首  其三::苏轼::词锋虽作楚骚寒，德意还同汉诏宽。好遣秦郎供帖子，尽驱春色入毫端。
次韵王晋卿奉诏押高丽宴射::苏轼::北苑传呼陛楯郎，东夷初识令君香。天山自可三箭取，海国何劳一苇杭。宣劝不辞金碗侧，醉归争看玉鞭长。锦囊诗草勤收拾，莫遣鸡林得夜光。
上元侍饮楼上三首呈同列  其一::苏轼::澹月疏星遶建章，仙风吹下御炉香。侍臣鹄立通明殿，一朵红云捧玉皇。
上元侍饮楼上三首呈同列  其二::苏轼::薄雪初消野未耕，卖薪买酒看升平。吾君勤俭倡优拙，自是丰年有笑声。
上元侍饮楼上三首呈同列  其三::苏轼::老病行穿万马群，九衢人散月纷纷。归来一盏残灯在，犹有传柑遗细君。
戏答王都尉传柑::苏轼::侍史传柑玉座傍，人间草木尽天浆。寄与维摩三十颗，不知薝卜是余香。
送蒋颖叔帅熙河::苏轼::西方犹宿师，论将不及我。苟无深入计，缓带我亦可。承明正须君，文字粲藻火。自荐虽云数，留行终不果。正坐喜论兵，临老付边锁。新诗出谈笑，僚友困掀簸。我欲歌杕杜，杨柳方婀娜。边风事首虏，所得盖幺麽。愿为鲁连书，一射聊城笴。阴功在不杀，结草酬魏颗。
再送二首  其一::苏轼::使君九万击鹏鲲，肯为阳关一断魂。不用宽心九千里，安西都护国西门。
再送二首  其二::苏轼::余刃西屠横海鲲，应余诗谶是游魂。归来趁别陶弘景，看挂衣冠神武门。
次韵颖叔观灯::苏轼::安西老守是禅僧，到处应然无尽灯。永夜出游从万骑，诸羌入看拥千层。便因行乐令投甲，不用防秋更打冰。振旅归来还侍宴，十分宣劝恐难胜。
次韵钱穆父王仲至同赏田曹梅花::苏轼::寒厅不知春，独立耿玉雪。闭门愁永夜，置酒及明发。忽惊庭户晓，未受烟雨没。浮光风宛转，照影水方折。鬓霜未易扫，眉斧真自伐。惟当此花前，醉卧黄昏月。
送襄阳从事李友谅归钱塘::苏轼::居杭积五岁，自意本杭人。故山归无家，欲卜西湖邻。良田不难买，静士谁当亲。髯张既超然，老潜亦绝伦。李子冰玉姿，文行两清淳。归从三人游，便足了此身。公堤不改昨，姥岭行开新。幽梦随子去，松花落衣巾。
次韵吴传正枯木歌::苏轼::天公水墨自奇绝，瘦竹枯松写残月。梦回疏影在东窗，惊怪霜枝连夜发。生成变坏一弹指，乃知造物初无物。古来画师非俗士，妙想实与诗同出。龙眠居士本诗人，能使龙池飞霹雳。君虽不作丹青手，诗眼亦自工识拔。龙眠胸中有千驷，不独画肉兼画骨。但当与作少陵诗，或自与君拈秃笔。东南山水相招呼，万象入我摩尼珠。尽将书画散朋友，独与长铗归来乎。
送黄师是赴两浙宪::苏轼::世久无此士，我晚得王孙。宁非叔度家，岂出次公门。白首沉下吏，绿衣有公言。哀哉吴越人，久为江湖吞。官自倒帑廪，饱不及黎元。近闻海上港，渐出水底村。愿君五袴手，招此半菽魂。一见刺史天，稍忘狱吏尊。会稽入吾手，镜湖小于盆。比我东来时，无复疮痍存。
送范中济经略侍郎分韵赋诗以元戎十乘以先启行为韵轼得先字且赠以鱼枕杯四马棰一::苏轼::梁李久乐祸，自焚岂非天。两鼠鬬穴中，一胜亦偶然。谋初要百虑，善后乃万全。庙堂选世将，范氏真多贤。仁风被宿麦，绿浪摇晴川。号令耸毛羽，先声落虚弦。我家天一方，去路城西偏。投竿困障日，卖剑行归田。赠君荆鱼杯，副以蜀马鞭。一醉可以起，毋令祖生先。
书晁说之考牧图后::苏轼::我昔在田间，但知羊与牛。川平牛背稳，如驾百斛舟。舟行无人岸自移，我卧读书牛不知。前有百尾羊，听我鞭声如鼓鼙。我鞭不妄发，视其后者而鞭之。泽中草木长，草长病牛羊。寻山跨坑谷，腾趠筋骨强。烟蓑雨笠长林下，老去而今空见画。世间马耳射东风，悔不长作多牛翁。
吕与叔学士挽词::苏轼::言中谋猷行中经，关西人物数清英。欲过叔度留终日，未识鲁山空此生。议论凋零三益友，功名分付二难兄。老来尚有忧时叹，此涕无从何处倾。
丹元子示诗飘飘然有谪仙风气吴传正继作复次其韵::苏轼::飞仙亦偶然，脱命瞬息中。惟诗不可拟，如写天日容。梦中哦七言，玉丹已入怀。一语遭绰虐，失身堕蓬莱。蓬莱至今空，护短不养才。上界足官府，谪仙应退休。可怜吴与苏，肮脏雪满头。雪满头，终当却与丹元子，笑指东海乘桴浮。
次韵王定国书丹元子宁极斋::苏轼::仙人与吾辈，寓迹同一尘。何曾五浆馈，但有争席人。宁极无常居，此斋自随身。人那识郗鉴，天不留封伦。误落世网中，俗物愁我神。先生忽扣户，夜呼祁孔宾。便欲随子去，著书未绝麟。愿挂神虎冠，往卜饮马邻。王郎濯纨绮，意与陋巷亲。南游苦不早，倘及莼鲈新。
王仲至侍郎见惠稚栝种之礼曹北垣下今百余日矣蔚然有生意喜而作诗::苏轼::翠栝东南美，近生神岳阴。惜哉不可致，霜根络云岑。仙风振高标，香实陨平林。偶随樗栎生，不为樵牧侵。忽惊黄茅岭，稍出青玉针。好事虽力取，王城少知音。岂无换鹅手，但知觅来禽。高怀独夫子，一见捐橐金。得之喜不寐，赠我意殊深。公堂开后阁，凡木愧华簪。栽培一寸根，寄子百年心。常恐樊笼中，摧我鸾鹤襟。谁知积雨后，寒芒晓森森。恨我迫归老，不见汝十寻。苍皮护玉骨，旦暮视古今。何人风雨夜，卧听饥龙吟。
次韵钱穆父马上寄蒋颖叔二首  其一::苏轼::玉关不用一丸泥，自有长城鸟鼠西。剩与故人寻土物，腊糟红麹寄驼蹄。
次韵钱穆父马上寄蒋颖叔二首  其二::苏轼::多买黄封作洗泥，使君来自陇山西。高才得兔人人羡，争欲寻踪觅旧蹄。
表弟程德孺生日::苏轼::仗下千官散紫庭，微闻偶语说苏程。长身自昔传甥舅，寿骨遥知是弟兄。曾活万人宁望报，祇求五亩却归耕。四朝遗老凋零尽，鹤发他年几个迎。
七年九月自广陵召还复馆于浴室东堂八年六月乞会稽将去汶公乞诗乃复用前韵三首  其一::苏轼::乞郡三章字半斜，庙堂传笑眼昏花。上人问我迟留意，待赐头纲八餠茶。
七年九月自广陵召还复馆于浴室东堂八年六月乞会稽将去汶公乞诗乃复用前韵三首  其二::苏轼::梦绕吴山却月廊，白梅卢橘觉犹香。会稽且作须臾意，从此归田策最良。
七年九月自广陵召还复馆于浴室东堂八年六月乞会稽将去汶公乞诗乃复用前韵三首  其三::苏轼::东南此去几时归，倦鸟孤云岂有期。断送一生消底物，三年光景六篇诗。
吴子野将出家赠以扇山枕屏::苏轼::峨峨扇中山，绝壁信天剖。谁知大圆镜，衡霍入户牖。得之老月师，画者一醉叟。常疑若人胸，自有云梦薮。千巌在掌握，用舍弹指久。低昂不自知，恨寄儿女手。短屏虽曲折，高枕谢奔走。出家非今日，法水洗无垢。浮游云释峤，宴坐柳生肘。忘怀紫翠间，相与到白首。
大行太皇太后高氏挽词二首  其一::苏轼::至矣吾三后，功高汉已还。复推元祐冠，盖得永昭全。有作犹非圣，无私乃是天。侍臣谈道要，家法信家传。
大行太皇太后高氏挽词二首  其二::苏轼::却狄安诸夏，先王社稷臣。固应祠百世，何止活千人。定策天知我，忘家帝念亲。万方何以报，得疾为勤民。
赠王觏::苏轼::何人生得宁馨子，今夜初逢掣笔郎。莫怪围棋忘瓜葛，已能作赋继灵光。
东府雨中别子由::苏轼::庭下梧桐树，三年三见汝。前年适汝阴，见汝鸣秋雨。去年秋雨时，我自广陵归。今年中山去，白首归无期。客去莫叹息，主人亦是客。对床定悠悠，夜雨空萧瑟。起折梧桐枝，赠汝千里行。归来知健否，莫忘此时情。
谢运使仲适座上送王敏仲北使::苏轼::冲风振河朔，飞雾失太行。相逢不相识，下马须眉黄。洗眼忽惊笑，见此玉节郎。喜有贤主人，共惜残烛光。聚散一梦中，人北雁南翔。吾生如寄耳，送老天一方。幸子遇明主，陈经入西厢。归期不可缓，倚相宜在旁。
和钱穆父送别并求顿递酒::苏轼::联镳接武两长身，鹓鹭行中笑语亲。九子羡君门户壮，八州怜我往来频。伫闻东府开宾阁，便乞西湖洗塞尘。更向青齐觅消息，要知从事是何人。
书丹元子所示李太白真::苏轼::天人几何同一沤，谪仙非谪乃其游。麾斥八极隘九州，化为两鸟鸣相酬。一鸣一止三千秋，开元有道为少留。縻之不可矧肯求，西望太白横峨岷。眼高四海空无人，大儿汾阳中令君。小儿天台坐忘身，平生不识高将军。手污吾足乃敢瞋，作诗一笑君应闻。
次韵曾仲锡承议食蜜渍生荔支::苏轼::代北寒虀𢭏韭萍，奇苞零落似晨星。逢盐久已成枯腊，得蜜犹疑是薄刑。欲就左慈求拄杖，便随李白跨沧溟。攀条与立新名字，儿女称呼恐不经。
再次韵曾仲锡荔支::苏轼::柳花著水万浮萍，荔实周天两岁星。本自玉肌非鹄浴，至今丹壳似猩刑。侍郎赋咏穷三峡，妃子烟尘动四溟。莫遣诗人说功过，且随香草附骚经。
次韵滕大夫三首 雪浪石 其一::苏轼::太行西来万马屯，势与岱岳争雄尊。飞狐上党天下脊，半掩落日先黄昏。削成山东二百郡，气压代北三家村。千峰右卷矗牙帐，崩崖凿断开土门。朅来城下作飞石，一𪿫惊落天骄魂。承平百年烽燧冷，此物僵卧枯榆根。画师争摹雪浪势，天工不见雷斧痕。离堆四面绕江水，坐无蜀士谁与论。老翁儿戏作飞雨，把酒坐看珠跳盆。此身自幻孰非梦，故国山水聊心存。
次韵滕大夫三首 雪浪石 其二::苏轼::我顷三章乞越州，欲寻万壑看交流。且凭造物开山骨，已见天吴出浪头。履道凿池虽可致，玉川卷地若为收。洛阳泉石今谁主，莫学痴人李与牛。
次韵滕大夫三首 沉香石::苏轼::壁立孤峰倚砚长，共疑沉水得顽苍。欲随楚客纫兰佩，谁信吴儿是木肠。山下曾逢化松石，玉中还有辟邪香。早知百和俱灰烬，未信人言弱胜刚。
石芝::苏轼::土中一掌婴儿新，爪指良是肌骨匀。见之怖走谁敢食，天赐我尔不及宾。旌阳远游同一许，长史玉斧皆门户。我家韦布三百年，祇有阴功不知数。跪陈八簋加六瑚，化人视之真块苏。肉芝烹熟石芝老，笑唾熊掌嚬雕胡。老蚕作茧何时脱，梦想至人空激烈。古来大药不可求，真契当如磁石铁。
鹤叹::苏轼::园中有鹤驯可呼，我欲呼之立坐隅。鹤有难色侧睨予，岂欲臆对如𫛳乎。我生如寄良畸孤，三尺长胫阁瘦躯。俯啄少许便有余，何至以身为子娱。驱之上堂立斯须，投以餠饵视若无。戛然长鸣乃下趋，难进易退我不如。
刘丑厮诗::苏轼::刘生望都民，病羸寄空窑。有子曰丑厮，十二行操瓢。墦间得余粒，雪中拾堕樵。饥饱共生死，水火同焚漂。病翁恃一褐，度此积雪宵。哀哉二暴客，掣去如饥鸮。翁既死于寒，客亦易此龆。崎岖走亭长，不惮雪径遥。我仇祝与苑，物色同遮邀。行路为出涕，二客竟就枭。𫍢𫍢诉我庭，慷慨惊吾僚。曰此可名寄，追配郴之荛。恨我非柳子，击节为尔谣。官赐二万钱，无家可归娇。为媾他日妇，婉然初垂髫。洗沐作小吏，裹头束其腰。笔砚耕学苑，弓矛战天骄。壮大随尔好，忠孝福可徼。相国有折胁，封侯或吹箫。人事岂易料，勿轻此僬侥。
题毛女真::苏轼::雾鬓风鬟木叶衣，山川良是昔人非。祇应闲过商颜老，独自吹箫月下归。
次韵子由清汶老龙珠丹::苏轼::天公不解防痴龙，玉函宝方出龙宫。雷霆下索无处避，逃入先生衣袂中。先生不作金椎袖，玩世徜徉隠屠酒。夜光明月空自投，一锻何劳纬萧手。黄门寡好心易足，荆棘不生梨枣熟。玄珠白璧两无求，无胫金丹来入腹。区区分别笑乐天，那知空门不是仙。
次韵子由书清汶老所传秦湘二女图::苏轼::春风消冰失瑶玉，我本无身安有触。羊生得妇如得风，握手一笑未为辱。先生室中无天游，珮环何处鸣风瓯。随魔未必皆魔女，但与分灯遣归去。胡为写真传世人，更要维摩一转语。丹元茅茨祇三间，太极老人时往还。检点凡心早除拂，方平神鞭常使物。
紫团参寄王定国::苏轼::谽谺土门口，突兀太行顶。岂惟团紫云，实自俯倒景。刚风被草木，真气入苕颖。旧闻人衔芝，生此羊肠岭。纤攕虎豹鬣，蹙缩龙蛇瘿。蚕头试小嚼，龟息变方骋。矧予明真子，已造浮玉境。清宵月挂户，半夜珠落井。灰心宁复然，汗喘久已静。东坡犹故目，北药致遗秉。欲持三桠根，往侑九转鼎。为子置齿颊，岂不贤酒茗。
寄镏合刷瓶与子由::苏轼::老人心事日摧颓，宿火通红手自焙。小甑短瓶良具足，穉儿娇女共燔煨。寄君东阁闲烝遶栗，知我空堂坐画灰。约束家僮好收拾，故山梨枣待归来。
次韵刘焘抚勾蜜渍荔支::苏轼::时新满座闻名字，别久何人记色香。叶似杨梅蒸雾雨，花如卢橘傲风霜。每怜莼菜下盐豉，肯与葡萄压酒浆。回首惊尘卷飞雪，诗情真合与君尝。
送曾仲锡通判如京师::苏轼::边城岁暮多风雪，强压春醪与君别。玉帐夜谈霜月苦，铁骑晓出冰河裂。断蓬飞叶卷黄沙，祇有千林松花。应为王孙朝上国，珠幢玉节与排衙。左援公孝右孟博，我居其间啸且诺。仆夫为我催归来，要与北海春水争先回。
立春日小集戏李端叔::苏轼::白发已十载，青春无一堪。不惊新岁换，聊与故人谈。牛健民声喜，鸦娇雪意酣。霏微不到地，和暖要宜蚕。岁月斜川似，风流曲水惭。行吟老燕代，坐睡梦江潭。丞掾颇哀援，歌呼谁怕参。衰怀久灰槁，习气尚馋贪。白啖本河朔，红消真剑南。辛盘得青韭，腊酒是黄甘。归卧灯残帐，醒闻叶打庵。须烦李居士，重说后三三。
次韵曾仲锡元日见寄::苏轼::萧索东风两鬓华，年年幡胜剪宫花。愁闻塞曲吹芦管，喜见春盘得蓼芽。吾国旧供云泽米，君家新致雪坑茶。燕南异事真堪纪，三寸黄甘擘永嘉。
子由生日以檀香观音像及新合印香银篆盘为寿::苏轼::旃檀婆律海外芬，西山老脐柏所薰。香螺脱黡来相群，能结缥缈风中云。一灯如萤起微焚，何时度尽缪篆纹。缭绕无穷合复分，绵绵浮空散氤氲，东坡持是寿卯君。君少与我师皇坟，旁资老聃释迦文。共厄中年点蝇蚊，晚遇斯须何足云。君方论道承华勋，我亦旗鼓严中军。国恩未报敢不勤，但愿不为世所醺。尔来白发不可耘，问君何时返乡枌，收拾散亡理放纷。此心实与香俱焄，闻思大士应已闻。
次韵李端叔送保倅翟安常赴阙兼寄子由::苏轼::中山保塞两穷边，卧治雍容已百年。顾我迂愚分竹使，与君谈笑用蒲鞭。松荒三径思元亮，草合平池忆惠连。白发归心凭说与，古来谁似两疏贤。
中山松醪寄雄州守王引进::苏轼::郁郁苍髯千岁姿，肯来杯酒作儿嬉。流芳不待龟巢叶，扫白聊烦鹤踏枝。醉里便成敧雪舞，醒时与作啸风辞。马军走送非无意，玉帐人闲合有诗。
次韵李端叔谢送牛戬鸳鸯竹石图::苏轼::闻君谈西戎，废食忘早晚。王师本不陈，贼垒何足刬。守边在得士，此语要而简。知君论将口，似予识画眼。笑指尘壁间，此是老牛戬。平生师卫玠，非意尝理遣。愬君定何人，未用市朝显。置之勿复道，世俗固多舛。归去亦何须，单车度殽渑。如虫得羽化，已脱安用茧。家书空万轴，凉暴困舒卷。念当扫长物，闭息默自暖。此画聊付君，幽处得小展。新诗勿纵笔，群吠惊邑犬。时来未可知，妙斲待轮扁。
次韵聪上人见寄::苏轼::前身本同社，宿业独临边。一悟镜空老，始知圆泽贤。归心忘犊佩，生术寄羊鞭。不似欧阳子，空留六一泉。
次韵王雄州还朝留别::苏轼::老李威名八十年，壁间精悍见遗颜。自闻出守风流似，稍觉承平气象还。但遣诗人歌杕杜，不妨侍女唱阳关。内朝接武知何日，白发羞归供奉班。
三月二十日多叶杏盛开::苏轼::零露泫月蕊，温风散晴葩。春工了不睡，连夜开此花。芳心谁剪刻，天质自清华。恼客香有无，弄妆影横斜。中山古战国，杀气浮高牙。丛台余袨服，易水雄悲笳。自从此花开，玉肌洗尘沙。坐令游侠窟，化作温柔家。我老念江海，不饮空咨嗟。刘郎归何日，红桃烁残霞。明年花开时，举酒望三巴。
三月二十日开园三首  其一::苏轼::雪髯霜鬓语伧狞，淡荡园林取次行。要识将军不凡意，从来祇啜小人羹。
三月二十日开园三首  其二::苏轼::西园牡籥夜沉沉，尚有游人卧柳阴。鹤睡觉时风露下，落花飞絮满衣襟。
三月二十日开园三首  其三::苏轼::郁郁苍髯真道友，丝丝红萼是乡人。何时翠竹江村路，送我柴门月色新。
次韵王雄州送侍其泾州::苏轼::威声又数中兴年，二虏行当一矢联。闻道名城得真将，故应惊羽落空弦。追锋归去雄三卫，授钺重来定十连。别酒回头便陈迹，号呶端合发初筵。
临城道中作::苏轼::逐客何人着眼看，太行千里送征鞍。未应愚谷能留柳，可独衡山解识韩。
过汤阴市得豌豆大麦粥示三儿子::苏轼::朔野方赤地，河堧但黄尘。秋霖暗豆荚，夏旱臞麦人。逆旅唱晨粥，行庖得时珍。青斑照匕箸，脆响鸣牙龈。玉食谢故吏，风餐便逐臣。漂零竟何适，浩荡寄此身。争劝加餐食，实无负吏民。何当万里客，归及三年新。
黄河::苏轼::活活何人见混茫，昆仑气脉本来黄。浊流若解污清济，惊浪应须动太行。帝假一源神禹迹，世流三患梗尧乡。灵槎果有仙家事，试问青天路短长。
子由新修汝州龙兴寺吴画壁::苏轼::丹青久衰工不艺，人物尤难到今世。每摹市井作公卿，画手悬知是徒隶。吴生已与不传死，那复典刑留近岁。人间几处变西方，尽作波涛翻海势。细观手面分转侧，妙算毫厘得天契。始知真放本精微，不比狂花生客慧。似闻遗墨留汝海，古壁蜗涎可垂涕。力捐金帛扶栋宇，错落浮云卷新霁。使君坐啸清梦余，几叠衣纹数衿袂。他年吊古知有人，姓名聊记东坡弟。
过杞赠马梦得::苏轼::万古仇池穴，归心负雪堂。殷勤竹里梦，犹自数山王。
过高邮寄孙君孚::苏轼::过淮风气清，一洗尘埃容。水木渐幽茂，菰蒲杂游龙。可怜夜合花，青枝散红茸。美人游不归，一笑谁当供。故园在何处，已偃手种松。我行忽失路，归梦山千重。闻君有负郭，二顷收横纵。卷野毕秋获，殷床闻夜舂。乐哉何所忧，社酒粥面醲。宦游岂不好，毋令到千锺。
仆所至未尝出游过长芦闻复禅师病甚不可不一问既见则有间矣明日阻风复留见之作三绝句呈闻复并请转呈参寥子各赋数首  其一::苏轼::亦知壶子不死，敢问老聃所游。瑟瑟寒松露骨，眈眈病虎垂头。
仆所至未尝出游过长芦闻复禅师病甚不可不一问既见则有间矣明日阻风复留见之作三绝句呈闻复并请转呈参寥子各赋数首  其二::苏轼::莫言西蜀万里，且到南华一游。扶病江边送客，杖挐浦口回头。
仆所至未尝出游过长芦闻复禅师病甚不可不一问既见则有间矣明日阻风复留见之作三绝句呈闻复并请转呈参寥子各赋数首  其三::苏轼::老去此生一诀，兴来明日重游。卧闻三老白事，半夜南风打头。
六月七日泊金陵阻风得锺山泉公书寄诗为谢::苏轼::今日江头天色恶，𪿫车云起风欲作。独望锺山唤宝公，林间白塔如孤鹤。宝公骨冷唤不闻，却有老泉来唤人。电眸虎齿霹雳舌，为余吹散千峰云。南行万里亦何事，一酌曹溪知水味。他年若画蒋山图，为作泉公唤居士。
赠清凉寺和长老::苏轼::代北初辞没马尘，江南来见卧云人。问禅不契前三语，施佛空留丈六身。老去山林徒梦想，雨余钟鼓更清新。会须一洗黄茅瘴，未用深藏白巾。
予前后守倅余杭凡五年夏秋之间蒸热不可过独中和堂东南颊下瞰海门洞视万里三伏常萧然也绍圣元年六月舟行赴岭外热甚忽忆此处而作是诗::苏轼::忠孝王家千柱宫，东坡作吏五年中。中和堂上东南颊，独有人间万里风。
慈湖夹阻风五首  其一::苏轼::捍索桅竿立啸空，篙师酣寝浪花中。故应菅蒯知心腹，弱缆能争万里风。
慈湖夹阻风五首  其二::苏轼::此生归路愈茫然，无数青山水拍天。犹有小船来卖餠，喜闻墟落在山前。
慈湖夹阻风五首  其三::苏轼::我行都是退之诗，真有人家水半扉。千顷桑麻在船底，空余石发挂鱼衣。
慈湖夹阻风五首  其四::苏轼::日轮亭午汗珠融，谁识南讹长养功。暴雨过云聊一快，未妨明月却当空。
慈湖夹阻风五首  其五::苏轼::卧看落月横千丈，起唤清风得半帆。且并水村敧侧过，人间何处不巉巌。
壶中九华诗::苏轼::清溪电转失云峰，梦里犹惊翠扫空。五岭莫愁千嶂外，九华今在一壶中。天池水落层层见，玉女窗虚处处通。念我仇池太孤绝，百金归买碧玲珑。
过庐山下::苏轼::乱云欲霾山，势与飘风南。群隮相应和，勇往争骖驔。可怜荟蔚中，时出紫翠岚。雁没失东岭，龙腾见西龛。一时供坐笑，百态变立谈。暴雨破坱圠，清飙扫浑酣。廓然归何处，陋矣安足戡。亭亭紫霄峰，窈窈白石庵。五老数松雪，双溪落天潭。虽云默祷应，顾有移文惭。
望湖亭::苏轼::八月渡长湖，萧条万象疏。秋风片帆急，暮霭一山孤。许国心犹在，康时术已虚。岷峨家万里，投老得归无。
江西一首::苏轼::江西山水真吾邦，白沙翠竹石底江。舟行十里磨九泷，篙声荦确相舂撞。醉卧欲醒闻淙淙，直欲一口吸老庞。何人得隽窥鱼矼，举叉绝叫尺鲤双。
秧马歌::苏轼::春云蒙蒙雨凄凄，春秧欲老翠剡齐。嗟我妇子行水泥，朝分一垅暮千畦。腰如箜篌首啄鸡，筋烦骨殆声酸嘶。我有桐马手自提，头尻轩昂腹胁低。背如覆瓦去角圭，以我两足为四蹄。耸踊滑汰如凫鹥，纤纤束藁亦可赍。何用繁缨与月题，却从畦东走畦西。山城欲闭闻鼓鼙，忽作的卢跃檀溪。归来挂壁从高栖，了无刍秣饥不啼。少壮骑汝逮老黧，何曾蹶轶防颠隮。锦鞯公子朝金闺，笑我一生蹋牛犁，不知自有木𫘝𫘨。
八月七日初入赣过惶恐滩::苏轼::七千里外二毛人，十八滩头一叶身。山忆喜欢劳远梦，地名惶恐泣孤臣。长风送客添帆腹，积雨浮舟减石鳞。便合与官充水手，此生何止略知津。
郁孤台::苏轼::八境见图画，郁孤如旧游。山为翠浪涌，水作玉虹流。日丽崆峒晓，风酣章贡秋。丹青未变叶，鳞甲欲生洲。岚气昏城树，滩声入市楼。烟云侵岭路，草木半炎州。故国千峰外，高台十日留。他年三宿处，准拟系归舟。
廉泉::苏轼::水性故自清，不清或挠之。君看此廉泉，五色烂摩尼。廉者为我廉，何以此名为。有廉则有贪，有慧则有痴。谁为柳宗元，孰是吴隠之。渔父足岂洁，许由耳何淄。纷然立名字，此水了不知。毁誉有时尽，不知无尽时。朅来廉泉上，捋须看鬓眉。好在水中人，到处相娱嬉。
尘外亭::苏轼::楚山澹无姿，赣水清可厉。散策尘外游，麾手谢此世。山高惜人力，十步辄一憩。却立浮云端，俯视万井丽。幽人宴坐处，龙虎为斩薙。马驹独何疑，岂堕山鬼计。夜垣非助我，谬敬欲其逝。戏留一转语，千载起攘袂。
天竺寺::苏轼::香山居士留遗迹，天竺禅师有故家。空咏连珠吟叠璧，已亡飞鸟失惊蛇。林深野桂寒无子，雨浥山姜病有花。四十七年真一梦，天涯流落泪横斜。
过大庾岭::苏轼::一念失垢污，身心洞清浄。浩然天地间，惟我独也正。今日岭上行，身世永相忘。仙人拊我顶，结发受长生。
宿建封寺晓登尽善亭望韶石三首  其一::苏轼::双阙浮光照短亭，至今猿鸟啸青荧。君王自此西巡狩，再使鱼龙舞洞庭。
宿建封寺晓登尽善亭望韶石三首  其二::苏轼::蜀人文赋楚人辞，尧在崇山舜九疑。圣主若非真得道，南来万里亦何为。
宿建封寺晓登尽善亭望韶石三首  其三::苏轼::岭海东南月窟西，功成天已锡玄圭。此方定是神仙宅，禹亦东来隠会稽。
月华寺::苏轼::天公胡为不自怜，结土融石为铜山。万人采斲富媪泣，祇有金帛资豪奸。脱身献佛意可料，一瓦坐待千金还。月华三火岂天意，至今茇舍依榛菅。僧言此地本龙象，兴废反掌曾何艰。高巌夜吐金碧气，晓得异石青斓斑。坑流窟发钱涌地，暮施百镒朝千锾。此山出宝以自贼，地脉已断天应悭。我愿铜山化南亩，烂漫黍麦苏惸鳏。道人修道要底物，破铛煮饭茅三间。
南华寺::苏轼::云何见祖师，要识本来面。亭亭塔中人，问我何所见。可怜明上座，万法了一电。饮水既自知，指月无复眩。我本修行人，三世积精炼。中间一念失，受此百年谴。抠衣礼真相，感动泪雨霰。借师锡端泉，洗我绮语砚。
碧落洞::苏轼::槎牙乱峰合，晃荡绝壁横。遥知紫翠间，古来仙释并。阳崖射朝日，高处连玉京。阴谷叩白月，梦中游化城。果然石门开，中有银河倾。幽龛入窈窕，别户穿虚明。泉流下珠琲，乳湔交缦缨。我行畏人知，恐为仙者迎。小语辄响答，空山白云惊。策杖归去来，治具烦方平。
峡山寺::苏轼::天开清远峡，地转凝碧湾。我行无迟速，摄衣步孱颜。山僧本幽独，乞食况未还。云碓水自舂，松门风为关。石泉解娱客，琴筑鸣空山。佳人剑翁孙，游戏暂人间。忽忆啸云侣，赋诗留玉环。林深不可见，雾雨霾髻鬟。
舟行至清远县见顾秀才极谈惠州风物之美::苏轼::到处聚观香案吏，此邦宜著玉堂仙。江云漠漠桂花湿，海雨翛翛荔子然。闻道黄柑常扺鹊，不容朱橘更论钱。恰从神武来弘景，便向罗浮觅稚川。
广州蒲涧寺::苏轼::不用山僧导我前，自寻云外出山泉。千章古木临无地，百尺飞涛泻漏天。昔日菖蒲方士宅，后来薝卜祖师禅。而今只有花含笑，笑道秦皇欲学仙。
赠蒲涧信长老::苏轼::优钵昙花岂有花，问师此曲唱谁家。已从子美得桃竹，不向安期觅枣瓜。燕坐林间时有虎，高眠粥后不闻鸦。胜游自古兼支许，为采松肪寄一车。
发广州::苏轼::朝市日已远，此身良自如。三杯软饱后，一枕黑甜余。蒲涧疏钟外，黄湾落木初。天涯未觉远，处处各樵渔。
浴日亭::苏轼::剑气峥嵘夜插天，瑞光明灭到黄湾。坐看旸谷浮金晕，遥想钱塘涌雪山。已觉苍凉苏病骨，更烦沆瀣洗衰颜。忽惊鸟动行人起，飞上千峰紫翠间。
游罗浮山一首示儿子过::苏轼::人间有此白玉京，罗浮见日鸡一鸣。南楼未必齐日观，郁仪自欲朝朱明。东坡之师抱朴老，真契久已交前生。玉堂金马久流落，寸田尺宅今谁耕。道华亦尝啖一枣，契虚正欲仇三彭。铁桥石柱连空横，杖藜欲趁飞猱轻。云溪夜逢喑虎伏，斗坛昼出铜龙狞。小儿少年有奇志，中宵起坐存黄庭。近者戏作凌云赋，笔势仿佛离骚经。负书从我盍归去，群仙正草新宫铭。汝应奴隶蔡少霞，我亦季孟山玄卿。还须略报老同叔，赢粮万里寻初平。
十月二日初到惠州::苏轼::仿佛曾游岂梦中，欣然鸡犬识新丰。吏民惊怪坐何事，父老相携迎此翁。苏武岂知还漠北，管宁自欲老辽东。岭南万户皆春色，会有幽人客寓公。
寓居合江楼::苏轼::海山葱昽气佳哉，二江合处朱楼开。蓬莱方丈应不远，肯为苏子浮江来。江风初凉睡正美，楼上啼鸦呼我起。我今身世两相违，西流白日东流水。楼中老人日清新，天上岂有痴仙人。三山咫尺不归去，一杯付与罗浮春。
试笔::苏轼::子石如琢玉，远烟真削黳。入我病风手，玄云渰萋萋。是中有何好，而我喜欲迷。既似蜡屐阮，又如锻柳嵇。醉笔得天全，宛宛天投蜺。多谢中书君，伴我此幽栖。
无题::苏轼::六秩行当启，区中缘更疏。不贪为我宝，安步当君车。故国多乔木，先人有敝庐。誓将闲散好，不着一行书。
朝云诗::苏轼::不似杨枝别乐天，恰如通德伴伶玄。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。
寄虎儿::苏轼::独倚桄榔树，闲挑荜拨根。谋生看拙否，送老此蛮村。
十一月二十六日松风亭下梅花盛开::苏轼::春风岭上淮南村，昔年梅花曾断魂。岂知流落复相见，蛮风蜑雨愁黄昏。长条半落荔支浦，卧树独秀桄榔园。岂惟幽光留夜色，直恐泠艳排冬温。松风亭下荆棘里，两株玉蕊明朝暾。海南仙云娇堕砌，月下缟衣来扣门。酒醒梦觉起绕树，妙意有在终无言。先生独饮勿叹息，幸有落月窥清樽。
再用前韵::苏轼::罗浮山下梅花村，玉雪为骨冰为魂。纷纷初疑月挂树，耿耿独与参横昏。先生索居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。抱丛窥我方醉卧，故遣啄木先敲门。麻姑过君急扫洒，鸟能歌舞花能言。酒醒人散山寂寂，惟有落蕊黏空樽。
新酿桂酒::苏轼::捣香筛辣入瓶盆，盎盎春溪带雨浑。收拾小山藏社瓮，招呼明月到芳樽。酒材已遣门生致，菜把仍叨地主恩。烂煮葵羹斟桂醑，风流可惜在蛮村。
惠守詹君见和复次韵::苏轼::已破谁能惜甑盆，颓然醉里得全浑。欲求公瑾一囷米，试满庄生五石樽。三杯卯困忘家事，万户春浓感国恩。刺史不须要半道，篮舆未暇走山村。
花落复次前韵::苏轼::玉妃谪堕烟雨村，先生作诗与招魂。人间草木非我对，奔月偶桂成幽昏。暗香入户寻短梦，青子缀枝留小园。披衣连夜唤客饮，雪肤满地聊相温。松明照坐愁不睡，井华入腹清而暾。先生来年六十化，道眼已入不二门。多情好事余习气，惜花未忍都无言。留连一物吾过矣，笑领百罚空罍樽。
白水山佛迹巌::苏轼::何人守蓬莱，夜半失左股。浮山若鹏蹲，忽展垂天羽。根株互连络，崖峤争吞吐。神工自炉鞲，融液相缀补。至今余隙罅，流出千斛乳。方其欲合时，天匠麾月斧。帝觞分余沥，山骨醉后土。峰峦尚开阖，涧谷犹呼舞。海风吹未凝，古佛来布武。当时汪罔氏，投足不盖拇。青莲虽不见，千古落花雨。双溪汇九折，万马腾一鼓。奔雷溅玉雪，潭洞开水府。潜鳞有饥蛟，掉尾取渴虎。我来方醉后，濯足聊戏侮。回风卷飞雹，掠面过强弩。山灵莫恶剧，微命安足赌。此山吾欲老，慎勿厌求取。溪流变春酒，与我相宾主。当连青竹竿，下灌黄精圃。
咏汤泉::苏轼::积水焚大槐，蓄油灾武库。惊然丞相井，疑浣将军布。自怜耳目隘，未测阴阳故。郁攸火山烈，觱沸汤泉注。岂惟渴兽骇，坐使痴儿怖。安能长鱼鳖，仅可燖狐兔。山中惟木客，户外时芒屦。虽无倾城浴，幸免亡国污。
江郊::苏轼::江郊葱昽，云水蒨绚。埼岸斗入，洄潭轮转。先生悦之，布席闲燕。初日下照，潜鳞俯见。意钓忘鱼，乐此竿线。优哉悠哉，玩物之变。
詹守携酒见过用前韵作诗聊复和之::苏轼::箕踞狂歌老瓦盆，燎毛燔肉似羌浑。传呼草市来携客，洒扫渔矶共置樽。山下黄童争看舞，江干白骨已衔恩。孤云落日西南望，长羡归鸦自识村。
寄邓道士::苏轼::一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，空飞本无迹。
上元夜::苏轼::前年侍玉辇，端门万枝灯。璧月挂罘罳，珠星缀觚棱。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。散策桄榔林，林疏月鬅鬙。使君置酒罢，箫鼓转松陵。狂生来索酒，一举辄数升。浩歌出门去，我亦归瞢腾。
正月二十四日与儿子过赖仙芝王原秀才僧昙颖行全道士何宗一同游罗浮道院及栖禅精舍过作诗和其韵寄迈迨一首::苏轼::断桥寻胜践，脱屦欣小揭。瘴花已繁红，官柳犹疏细。斜川二三子，悼叹吾年逝。凄凉罗浮馆，风壁颓雨砌。黄冠常苦饥，迎客羞破袂。仙山在何许，归鹤时堕毳。崎岖拾松黄，欲救齿发弊。坐令禅客笑，一梦等千岁。栖禅晚置酒，蛮果粲蕉荔。齐厨釜无羹，野饷篮有蕙。嬉游趁时节，俯仰了此世。犹当洗业障，更作临水禊。寄书阳羡儿，并语长头弟。门户各努力，先期毕租税。
正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之余作诗记之::苏轼::缥蒂缃枝出绛房，绿阴青子送春忙。涓涓泣露紫含笑，焰焰烧空红佛桑。落日孤烟知客恨，短篱破屋为谁香。主人白发青裙袂，子美诗中黄四娘。
龙尾石研寄犹子远::苏轼::皎皎穿云月，青青出水荷。文章工点，忠义老研磨。伟节何须怒，宽饶要少和。吾衰安用此，寄与小东坡。
惠州近城数小山类蜀道春与进士许毅野步会意处饮之且醉作诗以记适参寥专使欲归使持此以示西湖之上诸友庶使知予未尝一日忘湖山也::苏轼::夕阳飞絮乱平芜，万里春前一酒壶。铁化双鱼沉远素，剑分二岭隔中区。花曾识面香仍好，鸟不知名声自呼。梦想平生消未尽，满林烟月到西湖。
二月十九日携白酒鲈鱼过詹使君食槐叶冷淘::苏轼::枇杷已熟粲金珠，桑落初尝滟玉蛆。暂借垂莲十分盏，一浇空腹五车书。青浮卵椀槐芽餠，红点冰盘藿叶鱼。醉饱高眠真事业，此生有味在三余。
和陶归园田居六首  其一::苏轼::环州多白水，际海皆苍山。以彼无尽景，寓我有限年。东家著孔丘，西家著颜渊。市为不二价，农为不争田。周公与管蔡，恨不茅三间。我饱一饭足，薇蕨补食前。门生馈薪米，救我厨无烟。斗酒与只鸡，酣歌饯华颠。禽鱼岂知道，我适物自闲。悠悠未必尔，聊乐我所然。
和陶归园田居六首  其二::苏轼::穷猿既投林，疲马初解鞅。心空饱新得，境熟梦余想。江鸥渐驯集，蜑叟已还往。南池绿钱生，北岭紫笋长。提壶岂解饮，好语时见广。春江有佳句，我醉堕渺莽。
和陶归园田居六首  其三::苏轼::新浴觉身轻，新沐感发稀。风乎悬瀑下，却行咏而归。仰观江摇山，俯见月在衣。步从父老语，有约吾敢违。
和陶归园田居六首  其四::苏轼::老人八十余，不识城市娱。造物偶遗漏，同侪尽丘墟。平生不渡江，水北有幽居。手插荔支子，合抱三百株。莫言陈家紫，甘冷恐不如。君来坐树下，饱食携其余。归舍遗儿子，怀抱不可虚。有酒持饮我，不问钱有无。
和陶归园田居六首  其五::苏轼::坐倚朱藤杖，行歌紫芝曲。不逢商山翁，见此野老足。愿同荔支社，长作鸡黍局。教我同光尘，月固不胜烛。霜飙散氛祲，廓然似朝旭。
和陶归园田居六首  其六::苏轼::昔我在广陵，怅望柴桑陌。长吟饮酒诗，颇获一笑适。当时已放浪，朝坐夕不夕。矧今长闲人，一劫展过隙。江山互隠见，出没为我役。斜川追渊明，东皋友王绩。诗成竟何为，六博本无益。
次韵正辅表兄江行见桃花::苏轼::曲士赋怀沙，草木伤莽莽。德人无荆棘，坐失岭峤阻。我兄瑚琏姿，流落瘴江浦。浄眼见桃花，纷纷堕红雨。萧然振衣裓，笑问散花女。我观解语花，粉色如黄土。一言破千偈，况尔初不语。可怜一转话，他日如何举。故复此微吟，聊和鸥鸦橹。江边闲草木，闲客当为主。尔来子美瘦，正坐作诗苦。袖手焚笔研，清篇真漫与。愿兄理北辕，六辔去如组。上林桃花开，水暖鸿北翥。
追饯正辅表兄至博罗赋诗为别::苏轼::孤臣南游堕黄菅，君亦何事来牧蛮。舣舟蜑户龙冈窟，置酒椰叶桄榔间。高谈已笑衰语陋，杰句尤觉清诗孱。博罗小县僧舍古，我不忍去君忘还。君应回望秦与楚，梦涉汉水愁秦关。我亦坐念高安客，神游黄蘗参洞山。何时旷荡洗瑕垢，与君归驾相追攀。梨花寒食隔江路，两山遥对双烟鬟。归耕不用一钱物，惟要两脚飞孱颜。玉床丹镞记分我，助我金鼎光斓斑。
再用前韵::苏轼::乐天双鬓如霜菅，始知谢遣素与蛮。我兄绿发蔚如故，已了梦幻齐人间。蛾眉劝酒聊尔耳，处仲太忍茂弘孱。三杯径醉便归卧，海上知复几往还。连娟六幺趁蹋踘，杳眇三叠萦阳关。酒醒梦断何所有，落花流水空青山。忽惊铙鼓发半夜，明月不许幽人攀。赠行无物惟一语，莫遣瘴雾侵云鬟。罗浮道人一倾盖，欲系白日留君颜。应知我是香案吏，他年许缀蓬莱班。
游博罗香积寺::苏轼::二年流落蛙鱼乡，朝来喜见麦吐芒。东风摇波舞浄绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供臼磨，与相地脉增堤防。霏霏落雪看收面，隠隠叠鼓闻舂糠。散流一啜云子白，炊裂十字琼肌香。岂惟牢丸荐古味，要使真一流天浆。诗成捧腹便绝倒，书生说食真膏肓。
戏和正辅一字韵::苏轼::故居剑阁隔锦官，柑果姜蕨交荆菅。奇孤甘挂汲古绠，侥觊敢揭钩金竿。已归耕稼供藁秸，公贵干蛊高巾冠。改更句格各謇吃，姑固狡狯加间关。
次韵定慧钦长老见寄八首  其一::苏轼::左角看破楚，南柯闻长滕。钩帘归乳燕，穴纸出痴蝇。为鼠常留饭，怜蛾不点灯。崎岖真可笑，我是小乘僧。
次韵定慧钦长老见寄八首  其二::苏轼::铁桥本无柱，石楼岂有门。舞空五色羽，吠云千岁根。松花酿仙酒，木客馈山飧。我醉君且去，陶云吾亦云。
次韵定慧钦长老见寄八首  其三::苏轼::罗浮高万仞，下看扶桑卑。默坐朱明洞，玉池自生肥。从来性坦率，醉语漏天机。相逢莫相问，我不记吾谁。
次韵定慧钦长老见寄八首  其四::苏轼::幽人白骨观，大士甘露灭。根尘各清浄，心境两奇绝。真源未纯熟，习气余陋劣。譬如已放鹰，中夜时掣绁。
次韵定慧钦长老见寄八首  其五::苏轼::谁言穷巷士，乃窃造化权。所见皆我有，安居受其全。戏作一篇书，千古发争端。儒墨起相杀，予初本无言。
次韵定慧钦长老见寄八首  其六::苏轼::闲居蓄百毒，救彼跛与盲。依山作陶穴，掩此暴骨横。区区效一溉，岂能济含生。力恶不己出，时哉非汝争。
次韵定慧钦长老见寄八首  其七::苏轼::少壮欲及物，老闲余此心。微生山海间，坐受瘴雾侵。可怜邓道士，摄衣问呻吟。覆舟却私渡，断桥费千金。
次韵定慧钦长老见寄八首  其八::苏轼::浄名毗耶中，妙喜恒沙外。初无来往相，二土同一在。云何定慧师，尚欠行脚债。请判维摩凭，一到东坡界。
赠王子直秀才::苏轼::万里云山一破裘，杖端闲挂百钱游。五车书已留儿读，二顷田应为鹤谋。水底笙歌蛙两部，山中奴婢橘千头。幅巾我欲相随去，海上何人识故侯。
江涨用过韵::苏轼::草木生故墟，牛羊满空渎。春江围草市，夜浪浮竹屋。已连涨海白，尚带霍山绿。坎离更休王，鱼鳖横陵陆。得非昆仑囚，欲报陆浑衄。行看北风竞，来救南国蹙。长驱连山烧，一扫含沙毒。孤吟愍造化，何时停倚伏。当怜水旱甿，不作舟车蓄。江流倘席卷，社酒期茅缩。
连雨江涨二首  其一::苏轼::越井冈头云出山，牂牁江上水如天。床床避漏幽人屋，浦浦移家蜑子船。龙卷鱼虾并雨落，人随鸡犬上墙眠。只应楼下平阶水，长记先生过岭年。
连雨江涨二首  其二::苏轼::急雨萧萧作晚凉，卧闻榕叶响长廊。微明灯火耿残梦，半湿帘栊浥旧香。高浪隠床吹瓮盎，暗风惊树摆琳琅。先生不出晴无用，留与空阶滴夜长。
四月十一日初食荔支::苏轼::南村诸杨北村卢，白华青叶冬不枯。垂黄缀紫烟雨里，特与荔子为先驱。海山仙人绛罗襦，红纱中单白玉肤。不须更待妃子笑，风骨自是倾城姝。不知天公有意无，遣此尤物生海隅。云山得伴松桧老，霜雪自困樝梨麤。先生洗盏酌桂醑，冰盘荐此頳虬珠。似开江鳐斫玉柱，更洗河豚烹腹腴。我生涉世本为口，一官久已轻莼鲈。人间何者非梦幻，南来万里真良图。
桄榔杖寄张文潜一首时初闻黄鲁直迁黔南范淳父九疑也::苏轼::睡起风清酒在亡，身随残梦两茫茫。江边曳杖桄榔瘦，林下寻苗荜拨香。独步倘逢勾漏令，远来莫恨曲江张。遥知鲁国真男子，独忆平生盛孝章。
真一酒::苏轼::拨雪披云得乳泓，蜜蜂又欲醉先生。稻垂麦仰阴阳足，器洁泉新表里清。晓日著颜红有晕，春风入髓散无声。人间真一东坡老，与作青州从事名。
次韵程正辅游碧落洞::苏轼::空山不难到，绝境未易名。何时谪仙人，来作钧天声。胸中几云梦，余地多恢宏。长庚与北斗，错落缀冠缨。黄公献紫芝，赤松馈青精。溪山久寂寞，请续离骚经。抱枝寒蜩咽，绕耳飞蚊清。谪仙抚掌笑，笑此羽皇铭。我顷尝独游，自适孤云情。君今又继往，雾雨愁青冥。感君兄弟意，寻羊问初平。玉床分箭镞，不忍独长生。诗成辄寄我，妙绝陶谢并。孤鸿方避弋，老骥犹在坰。鸟兽如可群，永寄槁木形。何山不堪隠，饮水自修龄。
荔支叹::苏轼::十里一置飞尘灰，五里一堠兵火催。颠坑仆谷相枕藉，知是荔支龙眼来。飞车跨山鹘横海，风枝露叶如新采。宫中美人一破颜，惊尘溅血流千载。永元荔支来交州，天宝岁贡取之涪。至今欲食林甫肉，无人举觞酹伯游。我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。争新买宠各出意，今年斗品充官茶。吾君所乏岂此物，致养口体何陋耶。洛阳相君忠孝家，可怜亦进姚黄花。
六月十二日酒醒步月理发而寝::苏轼::羽虫见月争翾翻，我亦散发虚明轩。千梳冷快肌骨醒，风露气入霜蓬根。起舞三人漫相属，停杯一问终无言。曲肱薤簟有佳处，梦觉琼楼空断魂。
和子由次月中梳头韵::苏轼::夏畦流膏白雨翻，北窗幽人卧羲轩。风轮晓长春笋节，露珠夜上秋禾根。从来白发有公道，始信丹经非妄言。此身法报本无二，他年妙绝兼形魂。
和陶读山海经  其一::苏轼::今日天始霜，众木敛以疏。幽人掩关卧，明景翻空庐。开心无良友，寓眼得奇书。建德有遗民，道远我无车。无粮食自足，岂谓谷与蔬。愧此稚川翁，千载与我俱。画我与渊明，可作三士图。学道虽恨晚，赋诗岂不如。
和陶读山海经  其二::苏轼::稚川虽独善，爱物均孔颜。欲使蟪蛄流，知有龟鹤年。辛勤破封蛰，苦语剧移山。博哉无穷利，千载食此言。
和陶读山海经  其三::苏轼::渊明虽中寿，雅志仍丹丘。远矣无怀民，超然邈无俦。奇文出纩息，岂复生死流。我欲作九原，异世为三游。
和陶读山海经  其四::苏轼::子政洵奇逸，妙算穷阴阳。淮南枕中诀，养炼岁月长。岂伊臭浊中，争此顷刻光。安知青藜火，丈人非中黄。
和陶读山海经  其五::苏轼::乱离弃弱女，破冢割恩怜。宁知效龟息，三岁号穷山。长生定可学，当信仲弓言。支床竟不死，抱一无穷年。
和陶读山海经  其六::苏轼::二山在咫尺，灵药非草木。玄芝生太元，黄精出长谷。仙都浩如海，岂不供一浴。何当从山火，束缊分寸烛。
和陶读山海经  其七::苏轼::蜀士李八百，穴居吴山阴。默坐但形语，从者纷如林。其后有李宽，鸡鹄非同音。口耳固多伪，识真要在心。
和陶读山海经  其八::苏轼::黄花冒甘谷，灵根固深长。廖井窖丹砂，红泉涌寻常。二女戏口鼻，松膏以为粮。闻此不能寐，起坐夜未央。
和陶读山海经  其九::苏轼::谈道鄙俗儒，远自太史走。仲尼实不死，于圣亦何负。紫文出吴宫，丹雀本无有。辽哉广桑君，独显三季后。
和陶读山海经  其一○::苏轼::金丹不可成，安期渺云海。谁谓黄门妻，至道乃近在。尸解竟不传，化去空余悔。丹成亦安用，御气本无待。
和陶读山海经  其一一::苏轼::郑君故多方，元翁所亲指。奇文二百篇，了未出生死。素书在黄石，岂敢辞跪履。万法等成坏，金丹差可恃。
和陶读山海经  其一二::苏轼::古强本庸妄，蔡诞亦夸士。曼都斥仙人，谒帝轻举止。学道未有得，自欺谁不尔。稚川亦隘人，疏录此庸子。
和陶读山海经  其一三::苏轼::东坡信畸人，涉世真散材。仇池有归路，罗浮岂徒来。践蛇及茹蛊，心空了无猜。携手葛与陶，归哉复归哉。
和陶贫士七首  其一::苏轼::长庚与残月，耿耿如相依。以我旦暮心，惜此须臾晖。青天无今古，谁知织乌飞。我欲作九原，独与渊明归。俗子不自悼，顾忧斯人饥。堂堂谁有此，千驷良可悲。
和陶贫士七首  其二::苏轼::夷齐耻周粟，高歌诵虞轩。产禄彼何人，能致绮与园。古来避世士，死灰或余烟。末路益可羞，朱墨手自研。渊明初亦仕，弦歌本诚言。不乐乃径归，视世羞独贤。
和陶贫士七首  其三::苏轼::谁谓渊明贫，尚有一素琴。心闲手自适，寄此无穷音。佳辰爱重九，芳菊起自寻。疏巾叹虚漉，尘爵笑空斟。忽饷二万钱，颜生良足钦。急送酒家保，勿违故人心。
和陶贫士七首  其四::苏轼::人皆有耳目，夫子旷与娄。弱毫写万象，水镜无停酬。闲居惜重九，感此岁月周。端如孔北海，只有樽空忧。二子不并世，高风两无俦。我后五百年，清梦未易求。
和陶贫士七首  其五::苏轼::芙蓉杂金菊，枝叶长阑干。遥怜退朝人，糕酒出大官。岂知江海上，落英亦可餐。典衣作重阳，徂岁惨将寒。无衣粟我肤，无酒嚬我颜。贫居真可叹，二事长相关。
和陶贫士七首  其六::苏轼::老詹亦白发，相对垂霜蓬。赋诗殊有味，涉世非所工。杖藜山谷间，状类渤海龚。半道要我饮，意与王弘同。有酒我自至，不须遣庞通。门生与儿子，杖屦聊相从。
和陶贫士七首  其七::苏轼::我家六儿子，流落三四州。辛苦见不识，今与农圃俦。买田带修竹，筑室依清流。未能遣一力，分汝薪水忧。坐念北归日，此劳未易酬。我独遗以安，鹿门有前修。
江月五首  其一::苏轼::一更山吐月，玉塔卧微澜。正似西湖上，涌金门外看。冰轮横海阔，香雾入楼寒。停鞭且莫上，照我一杯残。
江月五首  其二::苏轼::二更山吐月，幽人方独夜。可怜人与月，夜夜江楼下。风枝久未停，露草不可藉。归来掩关卧，唧唧夜虫话。
江月五首  其三::苏轼::三更山吐月，栖鸟亦惊起。起寻梦中游，清绝正如此。驱云扫众宿，俯仰迷空水。幸可饮我牛，不须违洗耳。
江月五首  其四::苏轼::四更山吐月，皎皎为谁明。幽人赴我约，坐待玉绳横。野桥多断板，山寺有微行。今夕定何夕，梦中游化城。
江月五首  其五::苏轼::五更山吐月，窗迥室幽幽。玉钩还挂户，江练却明楼。星河澹欲晓，鼓角冷如秋。不眠翻五咏，清切变蛮讴。
闻正辅表兄将至以诗迎之::苏轼::生逢尧舜仁，得作岭海游。虽怀跫然喜，岂免跕堕忧。暮雨侵重膇，晓烟腾郁攸。朝盘见蜜唧，夜枕闻鸺鹠。几欲烹郁屈，固尝馔钩辀。舌音渐獠变，面汗尝骍羞。赖我存黄庭，有时仍丹丘。目听不任耳，踵息殆废喉。稍欣素月夜，遂度黄茅秋。我兄清庙器，持节瘴海头。萧然三家步，横此万斛舟。人言得汉吏，天遣活楚囚。惠然再过我，乐哉十日留。但恨参语贤，忽潜九原幽。万里倘同归，两鳏当对耰。强歌非真达，何必师庄周。
和陶己酉岁九月九日::苏轼::今日我重九，谁谓秋冬交。黄花与我期，草中实后凋。香余白露干，色映青松高。怅望南阳野，古潭霏庆霄。伯始真粪土，平生夏畦劳。饮此亦何益，内热中自焦。持我万家春，一酬五柳陶。夕英幸可掇，继此木兰朝。
正辅既见和复次前韵慰鼓盆劝学佛::苏轼::稚川真长生，少从郑公游。孝章偶不死，免为文举忧。余龄会有适，独往岂相攸。由来警露鹤，不羡撮蚤鹠。愿加视后鞭，同驾躅空辀。宁餐堕齿堇，勿忆齐眉羞。何时遂纵壑，归路同首丘。东冈松柏老，西岭橘柚秋。着意寻弥明，长颈高结喉。无心逐定远，燕颔飞虎头。君方卒功名，一泛范蠡舟。我亦霑霈渥，渐解锺仪囚。宁须张子房，万户自择留。犹胜嵇叔夜，孤愤甘长幽。南窗可寄傲，北山早归耰。此语君勿疑，老彭跨商周。
同正辅表兄游白水山::苏轼::伟哉造物真豪纵，攫土抟沙为此弄。劈开翠峡走云雷，截破奔流作潭洞。因随化人履巨迹，得与仙兄蹑飞鞚。曳杖不知巌谷深，穿云但觉衣裘重。坐看惊鸟救霜叶，知有老蛟蟠石瓮。金沙玉砾粲可数，古镜宝奁寒不动。念兄独立与世疏，绝境难到惟我共。永辞角上两蛮触，一洗胸中九云梦。浮来山高回望失，武陵路绝无人送。筠篮撷翠爪甲香，素绠分碧银瓶冻。归路霏霏汤谷暗，野堂活活神泉涌。解衣浴此无垢人，身轻可试云间凤。
次韵正辅同游白水山::苏轼::祇知楚越为天涯，不知肝胆非一家。此身如线自萦绕，左旋右转随缫车。误抛山林入朝市，平地咫尺千褒斜。欲从稚川隠罗浮，先与灵运开永嘉。首参虞舜款韶石，次谒六祖登南华。仙山一见五色羽，雪树两摘南枝花。赤鱼白蟹箸屡下，黄柑绿橘笾常加。糖霜不待蜀客寄，荔支莫信闽人夸。恣倾白蜜收五棱，细㔉黄土栽三桠。朱明洞里得灵草，翩然放杖凌苍霞。岂无轩车驾熟鹿，亦有鼓吹号寒蛙。山人劝酒不用勺，石上自有樽罍漥。径从此路朝玉阙，千里莫遣毫厘差。故人日夜望我归，相迎欲到长风沙。岂知乘槎天女侧，独倚云机看织纱。世间谁似老兄弟，笃爱不复相疵瑕。相携行到水穷处，庶几一见留子嗟。千年枸杞常夜吠，无数草棘工藏遮。但令凡心一洗濯，神人仙药不我遐。山中归来万想灭，岂复回顾双云鸦。
与正辅游香积寺::苏轼::越山少松竹，常苦野火厄。此峰独苍然，感荷佛祖力。茯苓无人采，千岁化琥珀。幽光发中夜，见者惟木客。我岂无长镵，真赝苦难识。灵苗与毒草，疑似在毫发。把玩竟不食，弃置长太息。山僧类有道，辛苦常谷汲。我惭作机舂，凿破混沌穴。幽寻恐不继，书板记岁月。
答周循州::苏轼::蔬饭藜床破衲衣，扫除习气不吟诗。前生自是卢行者，后学过呼韩退之。未敢叩门求夜话，时叨送米续晨炊。知君清俸难多辍，且觅黄精与疗饥。
食槟榔::苏轼::月照无枝林，夜栋立万础。眇眇云间扇，荫此八月暑。上有垂房子，下绕绛刺御。风欺紫凤卵，雨暗苍龙乳。裂包一堕地，还以皮自煮。北客初未谙，劝食俗难阻。中虚畏泄气，始嚼或半吐。吸津得微甘，著齿随亦苦。面目太严冷，滋味绝媚妩。诛彭勋可策，推毂勇宜贾。瘴风作坚顽，导利时有补。药储固可尔，果录讵用许。先生失膏粱，便腹委败鼓。日啖过一粒，肠胃为所侮。蛰雷殷脐肾，藜藿腐亭午。书灯看膏尽，钲漏历历数。老眼怕少睡，竟使赤眦弩。渴思梅林咽，饥念黄独举。柰何农经中，收此困羁旅。牛舌不饷人，一斛肯多与。乃知见本偏，但可酬恶语。
送惠州押监北归::苏轼::一声鸣雁破江云，万叶梧桐卷露银。我自飘零足羁旅，更堪秋晚送行人。
送佛面杖与罗浮长老::苏轼::十方三界世尊面，都在东坡掌握中。送与罗浮德长老，携归万窍总号风。
十一月九日夜梦与人论神仙道术因作一诗八句既觉颇记其语录呈子由弟后四句不甚明了今足成之耳::苏轼::析尘妙质本来空，更积微阳一线功。照夜孤灯长耿耿，闭门千息自蒙蒙。养成丹灶无烟火，点尽人间有晕铜。寄语山神停伎俩，不闻不见我何穷。
章质夫送酒六壶书至而酒不达戏作小诗问之::苏轼::白衣送酒舞渊明，急扫风轩洗破觥。岂意青州六从事，化为乌有一先生。空烦左手持新蟹，漫绕东篱嗅落英。南海使君今北海，定分百榼饷春耕。
小圃五咏 人参::苏轼::上党天下脊，辽东真井底。玄泉倾海腴，白露洒天醴。灵苗此孕毓，肩股或具体。移根到罗浮，越水灌清泚。地殊风雨隔，臭味终祖祢。青桠缀紫萼，圆实堕红米。穷年生意足，黄土手自启。上药无炮炙，龁啮尽根柢。开心定魂魄，忧恚何足洗。糜身辅吾生，既食首重稽。
小圃五咏 地黄::苏轼::地黄饷老马，可使光鉴人。吾闻乐天语，喻马施之身。我衰正伏枥，垂耳气不振。移栽附沃壤，蕃茂争新春。沉水得穉根，重汤养陈薪。投以东阿清，和以北海醇。崖蜜助甘冷，山姜发芳辛。融为寒食饧，咽作瑞露珍。丹田自宿火，渴肺还生津。愿饷内热子，一洗胸中尘。
小圃五咏 枸杞::苏轼::神药不自閟，罗生满山泽。日有牛羊忧，岁有野火厄。越俗不好事，过眼等茨棘。青荑春自长，绛珠烂莫摘。短篱护新植，紫笋生卧节。根茎与花实，收拾无弃物。大将玄吾鬓，小则饷我客。似闻朱明洞，中有千岁质。灵厖或夜吠，可见不可索。仙人倘许我，借杖扶衰疾。
小圃五咏 甘菊::苏轼::越山春始寒，霜菊晚愈好。朝来出细粟，稍觉芳岁老。孤根荫长松，独秀无众草。晨光虽照耀，秋雨半摧倒。先生卧不出，黄叶纷可扫。无人送酒壶，空腹嚼珠宝。香风入牙颊，楚些发天藻。新荑蔚已满，宿根寒不槁。扬扬弄芳蝶，生死何足道。颇讶昌黎翁，恨尔生不早。
小圃五咏 薏苡::苏轼::伏波饭薏苡，御瘴传神良。能除五溪毒，不救谗言伤。谗言风雨过，瘴疠久亦亡。两俱不足治，但爱草木长。草木各有宜，珍产骈南荒。绛囊悬荔支，雪粉剖桄榔。不谓蓬荻姿，中有药与粮。舂为芡珠圆，炊作菰米香。子美拾橡栗，黄精诳空肠。今吾独何者，玉粒照座光。
雨后行菜圃::苏轼::梦回闻雨声，喜我菜甲长。平明江路湿，并岸飞两桨。天公真富有，乳膏泻黄壤。霜根一蕃滋，风叶渐俯仰。未任筐筥载，已作杯盘想。艰难生理窄，一味敢专飨。小摘饭山僧，清安寄真赏。芥蓝如菌蕈，脆美牙颊响。白菘类羔豚，冒土出蹯掌。谁能视火候，小灶当自养。
残腊独出二首  其一::苏轼::幽寻本无事，独往意自长。钓鱼丰乐桥，采杞逍遥堂。罗浮春欲动，云日有清光。处处野梅开，家家腊酒香。路逢眇道士，疑是左元放。我欲从之语，恐复化为羊。
残腊独出二首  其二::苏轼::江边有微行，诘曲背城市。平湖春草合，步到栖禅寺。堂空不见人，老稚掩关睡。所营在一饱，食已宁复事。客来岂无得，施子净扫地。风松独不静，送我作鼓吹。
新年五首  其一::苏轼::晓雨暗人日，春愁连上元。水生挑菜渚，烟湿落梅村。小市人归尽，孤舟鹤踏翻。犹堪慰寂寞，渔火乱黄昏。
新年五首  其二::苏轼::北渚集群鹭，新年何所之。尽归乔木寺，分占结巢枝。生物会有役，谋生各及时。何当禁毕弋，看引雪衣儿。
新年五首  其三::苏轼::海国空自暖，春山无限清。冰溪结瘴雨，雪菌到江城。更待轻雷发，先催冻笋生。丰湖有藤菜，似可敌莼羹。
新年五首  其四::苏轼::小邑浮桥外，青山石岸东。茶枪烧后有，麦浪水前空。万户不禁酒，三年真识翁。结茅来此住，岁晚有无同。
新年五首  其五::苏轼::荔子几时熟，花头今已繁。探春先拣树，买夏欲论园。居士常携客，参军许叩门。明年更有味，怀抱带诸孙。
和陶咏二疏::苏轼::二疏事汉时，迹寓心已去。许侯何足道，宁识此高趣。可怜魏丞相，免冠谢陋举。中兴多名臣，有道独两傅。世途方毂击，谁肯行此路。是身如委蜕，未蜕何所顾。已蜕则两忘，身后谁毁誉。所以遗子孙，买田岂先务。我尝游东海，所历若有素。神交久从君，屡梦今乃悟。渊明作诗意，妙想非俗虑。庶几二大夫，见微而知著。
和陶咏三良::苏轼::此生太山重，忽作鸿毛遗。三子死一言，所死良已微。贤哉晏平仲，事君不以私。我岂犬马哉，从君求盖帷。杀身固有道，大节要不亏。君为社稷死，我则同其归。顾命有治乱，臣子得从违。魏颗真孝爱，三良安足希。仕仕岂不荣，有时缠忧悲。所以靖节翁，服此黔娄衣。
和陶咏荆轲::苏轼::秦如马后牛，吕氏非复嬴。天欲厚其毒，假手李客卿。功成志自满，积恶如陵京。灭身会有时，徐观可安行。沙丘一狼狈，笑落冠与缨。太子不少忍，顾非万人英。魏韩裂智伯，肘足本无声。胡为弃成谋，托国此狂生。荆轲不足说，田子老可惊。燕赵多奇士，惜哉亦虚名。杀父囚其母，此岂容天庭。亡秦只三户，况我数十城。渐离虽不伤，陛戟加周营。至今天下人，愍燕欲其成。废书一太息，可见千古情。
二月八日与黄焘僧昙颖过逍遥堂何道士宗一问疾::苏轼::安心守玄牝，闭眼觅黄庭。问疾来三士，浇愁有半瓶。风松时落蕊，病鹤不梳翎。樽空我归去，山月照君醒。
次韵高要令刘湜峡山寺见寄::苏轼::新闻妙无多，旧学闲可束。犹当隐季主，未遽逃梅福。空肠吐余思，静似蚕缀簇。寸田结初果，秀若铜生绿。荆棘扫诚尽，梨枣忧不熟。高人宁铸金，下士乃服玉。君看岭峤隘，我欲巾笥蓄。曾攀罗浮顶，亦到朱明谷。旋观真历块，归卧甘破屋。故人老犹仕，世味薄如縠。偶从越女笑，不怕蛮江浴。惊闻尺书到，喜有新诗辱。应怜五管客，曾作八州督。骨销谗口铄，胆破狱吏酷。陇云不易寄，江月乃可掬。遥知清远寺，不称空明腹。蹇驴步武碎，短瑟弦柱促。仰看泉落佩，俯听石响毂。千峰泻清驶，一往无回躅。狂雷失晤语，过电不容目。要知僧长饥，正坐山少肉。人间无南北，蜗角空出缩。仇池九十九，嵩少三十六。天人同一梦，仙凡无两录。陋邦真可老，生理亦粗足。便回𦶟天焰，长作照海烛。
赠昙秀::苏轼::白云出山初无心，栖乌何必恋旧林。道人偶爱山水故，纵步不知湖岭深。空岩已礼百千相，曹溪更欲瞻遗像。要知水味孰冷暖，始信梦时非幻妄。袖中忽出贝叶书，中有璧月缀星珠。人间胜绝略已遍，匡庐南岭幷西湖。西湖北望三千里，大堤冉冉横秋水。诵师佳句说南屏，瘴云应逐秋风靡。胡为只作十日欢，杖策复寻归路难。留师笋蕨不足道，怅望荔子何时丹。
和郭功甫韵送芝道人游隐静::苏轼::观音妙智力，应感随缘度。芝师访东坡，宁辞万里步。道义妙相契，十年同去住。行穷半世间，又欲浮杯渡。我愿焚囊钵，不作陈俗具。会取却归时，只是而今路。
陶移居二首  其一::苏轼::昔我初来时，水东有幽宅。晨与鸦鹊朝，暮与牛羊夕。谁令迁近市，日有造请役。歌呼杂闾巷，鼓角鸣枕席。出门无所诣，乐事非宿昔。病瘦独弥年，束薪与谁析。
陶移居二首  其二::苏轼::洄潭转埼岸，我作江郊诗。今为一廛氓，此邦乃得之。葺为无邪斋，思我无所思。古观废已久，白鹤归何时。我岂丁令威，千岁复还兹。江山朝福地，古人不我欺。
食荔支二首  其一::苏轼::丞相祠堂下，将军大树傍。炎云骈火实，瑞露酌天浆。烂紫垂先熟，高红挂远扬。分甘遍铃下，也到黑衣郎。
食荔支二首  其二::苏轼::罗浮山下四时春，卢橘杨梅次第新。日啖荔支三百颗，不辞长作岭南人。
寄高令::苏轼::满地春风扫落花，几番曾醉长官衙。诗成锦绣开胸臆，论极冰霜绕齿牙。别后与谁同把酒，客中无日不思家。田园知有儿孙委，早晚扁舟到海涯。
迁居::苏轼::前年家水东，回首夕阳丽。去年家水西，湿面春雨细。东西两无择，缘尽我辄逝。今年复东徙，旧馆聊一憩。已买白鹤峰，规作终老计。长江在北户，雪浪舞吾砌。青山满墙头，鬌几云髻。虽惭抱朴子，金鼎陋蝉蜕。犹贤柳柳州，庙俎荐丹荔。吾生本无待，俯仰了此世。念念自成劫，尘尘各有际。下观生物息，相吹等蚊蚋。
和陶桃花源::苏轼::凡圣无异居，清浊共此世。心闲偶自见，念起忽已逝。欲知真一处，要使六用废。桃源信不远，杖藜可小憩。躬耕任地力，绝学抱天艺。臂鸡有时鸣，尻驾无可税。苓龟亦晨吸，杞狗或夜吠。耘樵得甘芳，龁啮谢炮制。子骥虽形隔，渊明已心诣。高山不难越，浅水何足厉。不如我仇池，高举复几岁。从来一生死，近又等痴慧。蒲涧安期境，罗浮稚川界。梦往从之游，神交发吾蔽。桃花满庭下，流水在户外。却笑逃秦人，有畏非真契。
和子由盆中石菖蒲忽生九花::苏轼::春荑秋荚两须臾，神药人间果有无。无鼻何由识薝卜，有花今始信菖蒲。芳心未饱两蛱蝶，寒意知鸣几蟪蛄。记取明年十二节，小儿休更𥬞霜须。
两桥诗 东新桥::苏轼::群鲸贯铁索，背负横空霓。首摇翻雪江，尾插崩云溪。机牙任信缩，涨落随高低。辘轳卷巨绠，青蛟挂长堤。奔舟免狂触，脱筏防撞挤。一桥何足云，讙传广东西。父老有不识，喜笑争攀跻。鱼龙亦惊逃，雷雹生马蹄。嗟此病涉久，公私困留稽。奸民食此险，出没如凫鹥。似卖失船壶，如去登楼梯。不知百年来，几人陨沙泥。岂知涛澜上，安若堂与闺。往来无晨夜，醉病休扶携。使君饮我言，妙割无牛鸡。不云二子劳，叹我捐腰犀。我亦寿使君，一言听扶藜。常当修未坏，勿使后噬脐。
两桥诗 西新桥::苏轼::昔桥木千柱，挂湖如断霓。浮梁陷积淖，破板随奔溪。笑看远岸没，坐觉孤城低。聊因三农隙，稍进百步堤。炎州无坚植，潦水轻推挤。千年谁在者，铁柱罗浮西。独有石盐木，白蚁不敢跻。似开铜驼峰，如凿铁马蹄。岌岌类鞭石，山川非会稽。嗟我久阁笔，不书纸尾鹥。萧然无尺棰，欲构飞空梯。百夫下一杙，椓此百尺泥。探囊赖故侯，宝钱出金闺。父老喜云集，箪壶无空携。三日饮不散，杀尽西村鸡。似闻百岁前，海近湖有犀。那知陵谷变，枯渎生茭藜。后来勿忘今，冬涉水过脐。
撷菜::苏轼::秋来霜露满东园，芦菔生儿芥有孙。我与何曾同一饱，不知何苦食鸡豚。
悼朝云::苏轼::苗而不秀岂其天，不使童乌与我玄。驻景恨无千岁药，赠行惟有小乘禅。伤心一念偿前债，弹指三生断后缘。归卧竹根无远近，夜灯勤礼塔中仙。
纵笔::苏轼::白头萧散满霜风，小阁藤床寄病容。报道先生春睡美，道人轻打五更钟。
丙子重九二首  其一::苏轼::三年瘴海上，越峤真我家。登山作重九，蛮菊秋未花。惟有黄茅浪，堆垅生坳窊。蜑酒糵众毒，酸甜如梨樝。何以侑一樽，邻家馈蛙蛇。亦复强取醉，欢谣杂悲嗟。今年吁恶岁，僵仆如乱麻。此会我虽健，狂风卷朝霞。使我如霜月，孤光挂天涯。西湖不欲往，暮树号寒鸦。
丙子重九二首  其二::苏轼::穷途不择友，过眼如乱云。余子谁复数，坐阅两使君。共饮去年堂，俯看秋水纹。此水与此人，相追两沄沄。老去各休息，造化嗟长勤。佳哉此令节，不惜与子分。何以娱我客，游鱼在清𣸣。水师三百指，铁网欲掩群。获多虽一快，买放尤可欣。此乐真不朽，明年我归耘。
和陶乞食::苏轼::庄周昔贷粟，犹欲舂脱之。鲁公亦乞米，炊煮尚不辞。渊明端乞食，亦不避嗟来。呜呼天下士，死生寄一杯。斗水何所直，远汲苦姜诗。幸有余薪米，养此老不才。至味久不坏，可为子孙贻。
和陶和胡西曹示顾贼曹::苏轼::长春如稚女，飘飖倚轻飔。卯酒晕玉颊，红绡卷生衣。低颜香自敛，含睇意颇微。宁当娣黄菊，未肯姒戎葵。谁言此弱质，阅世观盛衰。頩然疑薄怒，沃盥未可挥。瘴雨吹蛮风，凋零岂容迟。老人不解饮，短句余清悲。
次韵子由所居六咏  其一::苏轼::堂前种山丹，错落马脑盘。堂后种秋菊，碎金收辟寒。草木如有情，慰此芳岁阑。幽人正独乐，不知行路难。
次韵子由所居六咏  其二::苏轼::诗人故多感，花发忆两京。石榴有正色，玉树真虚名。粲粲秋菊花，卓为霜中英。萸盘照重九，缬蕊两鲜明。
次韵子由所居六咏  其三::苏轼::幽居有古意，义井分西墙。谁云三伏热，止须一杯凉。先生坐忍渴，群嚣自披猖。众散徐酌饮，逡巡味尤长。
次韵子由所居六咏  其四::苏轼::先生饭土塯，无物与刘叉。何以娱醉客，时嗅砌下花。井水分西邻，竹阴借东家。萧然行脚僧，一身寄天涯。
次韵子由所居六咏  其五::苏轼::东斋手植柏，今复几尺长。知有桓司马，榛茅为遮藏。近闻南台松，新枝出余僵。年来此怀抱，岂复惊凡亡。
次韵子由所居六咏  其六::苏轼::新居已覆瓦，无复风雨忧。桤栽与笼竹，小诗亦可求。尚欲烦贰师，刺山出飞流。应须凿百尺，两绠载一牛。
海上道人传以神守气诀::苏轼::但向起时作，还于作处收。蛟龙莫放睡，雷雨直须休。要会无穷火，尝观不尽油。夜深人散后，惟有一灯留。
赠陈守道::苏轼::一气混沦生复生，有形有心即有情。共见利欲饮食事，各有爪牙头角争。争时怒发霹雳火，险处直在嵌巌坑。人伪相加有余怨，天真丧尽无纯诚。徒自取先用极力，谁知所得皆空名。少微处士松柏寒，蓬莱真人冰玉清。山是心兮海为腹，阳为神兮阴为精。渴饮灵泉水，饥食玉树枝。白虎化坎青龙离，锁禁姹女关婴儿。楼台十二红玻璃，木公金母相东西。纯铅真汞星光辉，乌升兔降无年期。停颜却老只如此，哀哉世人迷不迷。
辨道歌::苏轼::北方正气名袪邪，东郊西应归中华。离南为室坎为家，先凝白雪生黄芽。黄河流驾紫河车，水精池产红莲花。赤龙腾霄惊盘蛇，姹女含笑婴儿呀。十二楼瞰灵泉，华池玉液阴交加。子驰午前无停差，三田聚宝真生涯。龟精凤髓填谽谺，天地骇有鬼神嗟。一丹休别内外砂，长修久饵须升遐。肠中澄结无余柤，俗骨变换颜如葩。哀哉世人争齿牙，指伪为真正为哇。轻肥甘美形骄奢，谲诡诈妄言矜夸。游鱼在网兔在罝，一气顿尽犹呕哑。余生所托诚栖槎，九原枯髀如乱麻。胡不断众如镆铘，空与利名交撑拏。胡不腾踏如文䯄，可惜贪爱相漫洿。真心道意非不嘉，餐金闲暇非虚哗。何须横议相疵瘕，众口并发鸣群鸦。安知聚散同鱼虾，自缠如茧居如蜗。日怀嗔喜甘笼笯，其去死地犹猎豭。吾恨尔见有所遮，海波或至惊井蛙。乌轮即晚蟾影斜，吾时俱睹超云霞。
吴子野绝粒不睡过作诗戏之芝上人陆道士皆和予亦次其韵::苏轼::聊为不死五通仙，终了无生一大缘。独鹤有声知半夜，老蚕不食已三眠。怜君解比人间梦，许我时逃醉后禅。会与江山成故事，不妨诗酒乐新年。
白鹤峰新居欲成夜过西邻翟秀才二首  其一::苏轼::林行婆家初闭户，翟夫子舍尚留关。连娟缺月黄昏后，缥缈新居紫翠间。系闷岂无罗带水，割愁还有剑铓山。中原北望无归日，邻火村舂自往还。
白鹤峰新居欲成夜过西邻翟秀才二首  其二::苏轼::瓮间毕卓防偷酒，壁后匡衡不点灯。待凿平江百尺井，要分清暑一壶冰。佐卿恐是归来鹤，次律宁非过去僧。他日莫寻王粲宅，梦中来往本何曾。
和陶酬刘柴桑::苏轼::红𫉄与紫芋，远插墙四周。且放幽兰香，莫争霜菊秋。穷冬出瓮盎，磊落胜农畴。淇上白玉延，能复过此不。一饱忘故山，不思马少游。
和陶岁暮作和张常侍::苏轼::我生有天禄，玄膺流玉泉。何事陶彭泽，乏酒每形言。仙人与道士，自养岂在繁。但使荆棘除，不忧梨枣愆。我年六十一，颓景薄西山。岁暮似有得，稍觉散亡还。有如千丈松，常苦弱蔓缠。养我岁寒枝，会有解脱年。米尽初不知，但怪饥鼠迁。二子真我客，不醉亦陶然。
白鹤山新居凿井四十尺遇磐石石尽乃得泉::苏轼::海国困蒸溽，新居利高寒。以彼陟降劳，易此寝处干。但苦江路峻，常惭汲腰酸。矻矻烦四夫，硗硗斲层峦。弥旬得寻丈，下有青石盘。终日但迸火，何时见飞澜。丰我粲与醪，利汝椎与钻。山石有时尽，我意殊未阑。今朝僮仆喜，黄土复可抟。晨瓶得雪乳，暮瓮停冰湍。我生类如此，何适不艰难。一勺亦天赐，曲肱有余欢。
和陶时运四首  其一::苏轼::我卜我居，居非一朝。龟不吾欺，食此江郊。废井已塞，乔木干霄。昔人伊何，谁其裔苗。
和陶时运四首  其二::苏轼::下有澄潭，可饮可濯。江山千里，供我遐瞩。木固无胫，瓦岂有足。陶匠自至，啸歌相乐。
和陶时运四首  其三::苏轼::我视此邦，如洙如沂。邦人劝我，老矣安归。自我幽独，倚门或挥。岂无亲友，云散莫追。
和陶时运四首  其四::苏轼::旦朝丁丁，谁款我庐。子孙远至，笑语纷如。剪垂髫，覆此瓠壶。三年一梦，乃复见余。
次韵惠循二守相会::苏轼::共惜相从一寸阴，酒杯虽浅意殊深。且同月下三人影，莫作天涯万里心。东岭近开松菊径，南堂初绝斧斤音。知君善颂如张老，犹望携壶更一临。
又次韵二守许过新居::苏轼::数亩蓬蒿古县阴，晓窗明快夜堂深。也知卜筑非真宅，聊欲跏趺看此心。闻道携壶问奇字，更因登木助微音。相娱北户江千顷，直下都无地可临。
又次韵二守同访新居::苏轼::此生真欲老墙阴，却扫都忘岁月深。拔薤已观贤守政，折蔬聊慰故人心。风流贺监常吴语，憔悴锺仪独楚音。治状两邦俱第一，颍川归去肯重临。
循守临行出小鬟复用前韵::苏轼::学语雏鶑在柳阴，临行呼出翠帷深。通家不隔同年面，得路方知异日心。趁著春衫游上苑，要求国手教新音。岭梅不用催归骑，截须防旧所临。
和陶答庞参军六首  其一::苏轼::我见异人，且得异书。挟书从人，何适不娱。罗浮之趾，卜我新居。子非玄德，三顾我庐。
和陶答庞参军六首  其二::苏轼::旨酒荔蕉，绝甘分珍。虽云晚接，数面自亲。海隅一笑，岂云无人。无酒酤我，或乞其邻。
和陶答庞参军六首  其三::苏轼::将行复止，眷言孜孜。苟有于中，倾倒出之。奕奕千言，粲焉陈诗。觞行笔落，了不容思。
和陶答庞参军六首  其四::苏轼::丱妙侍侧，两髦丫分。歌舞寿我，永为欢欣。曲终凄然，仰视浮云。此曲此声，何时复闻。
和陶答庞参军六首  其五::苏轼::击鼓其镗，船开橹鸣。顾我而言，雨泣载零。子卿白首，当还西京。辽东万里，亦归管宁。
和陶答庞参军六首  其六::苏轼::感子至意，托辞西风。吾生一尘，寓形空中。愿言谦亨，君子有终。功名在子，何异我躬。
种茶::苏轼::松间旅生茶，已与松俱瘦。茨棘尚未容，蒙翳争交构。天公所遗弃，百岁仍穉幼。紫笋虽不长，孤根乃独寿。移栽白鹤岭，土软春雨后。弥旬得连阴，似许晚遂茂。能忘流转苦，戢戢出鸟咮。未任供舂磨，且可资摘嗅。千团输大官，百餠衒私鬬。何如此一啜，有味出吾囿。
三月二十九日二首  其一::苏轼::南岭过云开紫翠，北江飞雨送凄凉。酒醒梦回春尽日，闭门隠几坐烧香。
三月二十九日二首  其二::苏轼::门外橘花犹的皪，墙头荔子已斓斑。树暗草深人静处，卷帘敧枕卧看山。
吾谪海南子由雷州被命即行了不相知至梧乃闻其尚在藤也旦夕当追及作此诗示之::苏轼::九疑联绵属衡湘，苍梧独在天一方。孤城吹角烟树里，落月未落江苍茫。幽人拊枕坐叹息，我行忽至舜所藏。江边父老能说子，白须红颊如君长。莫嫌琼雷隔云海，圣恩尚许遥相望。平生学道真实意，岂与穷达俱存亡。天其以我为箕子，要使此意留要荒。他年谁作舆地志，海南万里真吾乡。
和陶止酒::苏轼::时来与物逝，路穷非我止。与子各意行，同落百蛮里。萧然两别驾，各携一穉子。子室有孟光，我室惟法喜。相逢山谷间，一月同卧起。茫茫海南北，粗亦足生理。劝我师渊明，力薄且为己。微疴坐杯酌，止酒则瘳矣。望道虽未济，隠约见津涘。从今东坡室，不立杜康祀。
行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作此数句::苏轼::四州环一岛，百洞蟠其中。我行西北隅，如度月半弓。登高望中原，但见积水空。此生当安归，四顾真途穷。眇观大瀛海，坐咏谈天翁。茫茫太仓中，一米谁雌雄。幽怀忽破散，咏啸来天风。千山动鳞甲，万谷酣笙钟。安知非群仙，钧天宴未终。喜我归有期，举酒属青童。急雨岂无意，催诗走群龙。梦云忽变色，笑电亦改容。应怪东坡老，颜衰语徒工。久矣此妙声，不闻蓬莱宫。
次前韵寄子由::苏轼::我少即多难，邅回一生中。百年不易满，寸寸弯强弓。老矣复何言，荣辱今两空。泥洹尚一路，所向余皆穷。似闻崆峒西，仇池迎此翁。胡为适南海，复驾垂天雄。下视九万里，浩浩皆积风。回望古合州，属此琉璃钟。离别何足道，我生岂有终。渡海十年归，方镜照两童。还乡亦何有，暂假壶公龙。峨眉向我笑，锦水为君容。天人巧相胜，不独数子工。指点昔游处，蒿莱生故宫。
儋耳山::苏轼::突兀隘空虚，他山总不如。君看道傍石，尽是补天余。
和陶还旧居::苏轼::痿人常念起，夫我岂忘归。不敢梦故山，恐兴坟墓悲。生世本暂寓，此身念念非。鹅城亦何有，偶拾鹤毳遗。穷鱼守故沼，聚沫犹相依。大儿当门户，时节供丁推。梦与邻翁言，悯默怜我衰。往来付造物，未用相招麾。
夜梦::苏轼::夜梦嬉游童子如，父师检责惊走书。计功当毕春秋余，今乃粗及桓庄初。怛然悸寤心不舒，起坐有如挂钩鱼。我生纷纷婴百缘，气固多习独此偏。弃书事君四十年，仕不顾留书绕缠。自视汝与丘孰贤，易韦三绝丘犹然，如我当以犀革编。
和陶连雨独饮二首  其一::苏轼::平生我与尔，举意辄相然。岂止磁石针，虽合犹有间。此外一子由，出处同偏仙。晚景最可惜，分飞海南天。纠纆不吾欺，宁此忧患先。顾引一杯酒，谁谓无往还。寄语海北人，今日为何年。醉里有独觉，梦中无杂言。
和陶连雨独饮二首  其二::苏轼::阿堵不解醉，谁欤此颓然。误入无功乡，掉臂嵇阮间。饮中八仙人，与我俱得仙。渊明岂知道，醉语忽谈天。偶见此物真，遂超天地先。醉醒可还酒，此觉无所还。清风洗徂暑，连雨催丰年。床头伯雅君，此子可与言。
和陶示周掾祖谢::苏轼::闻有古学舍，窃怀渊明欣。摄衣造两塾，窥户无一人。邦风方杞夷，庙貌犹殷因。先生馔已缺，弟子散莫臻。忍饥坐谈道，嗟我亦晚闻。永言百世祀，未补平生勤。今此复何国，岂与陈蔡邻。永愧虞仲翔，弦歌沧海滨。
籴米::苏轼::籴米买束薪，百物资之市。不缘耕樵得，饱食殊少味。再拜请邦君，愿受一廛地。知非笑昨梦，食力免内愧。春秧几时花，夏稗忽已穟。怅焉抚耒耜，谁复识此意。
和陶劝农六首  其一::苏轼::咨尔汉黎，均是一民。鄙夷不训，夫岂其真。怨愤劫质，寻戈相因。欺谩莫诉，曲自我人。
和陶劝农六首  其二::苏轼::天祸尔土，不麦不稷。民无用物，珍怪是植。播厥熏木，腐余是穑。贪夫污吏，鹰挚狼食。
和陶劝农六首  其三::苏轼::岂无良田，膴膴平陆。兽踪交缔，鸟喙谐穆。惊麏朝射，猛豨夜逐。芋羹𫉄糜，以饱耆宿。
和陶劝农六首  其四::苏轼::听我苦言，其福永久。利尔耝耜，好尔邻偶。斩艾蓬藋，南东其亩。父兄搢梃，以抶游手。
和陶劝农六首  其五::苏轼::天不假易，亦不汝匮。春无遗勤，秋有厚冀。云举雨决，妇姑毕至。我良孝爱，袒跣何愧。
和陶劝农六首  其六::苏轼::逸谚戏侮，博弈顽鄙。投之生黎，俾勿冠履。霜降稻实，千箱一轨。大作尔社，一醉醇美。
闻子由瘦::苏轼::五日一见花猪肉，十日一遇黄鸡粥。土人顿顿食𫉄芋，荐以薰鼠烧蝙蝠。旧闻蜜唧尝呕吐，稍近虾蟆缘习俗。十年京国厌肥羜，日日烝花压红玉。从来此腹负将军，今者固宜安脱粟。人言天下无正味，蝍蛆未遽贤麋鹿。海康别驾复何为，帽宽带落惊童仆。相看会作两臞仙，还乡定可骑黄鹄。
客俎经旬无肉又子由劝不读书萧然清坐乃无一事::苏轼::病怯腥咸不买鱼，尔来心腹一时虚。使君不复怜乌攫，属国方将掘鼠余。老去独收人所弃，悠哉时到物之初。从今免被孙郎笑，绛帕蒙头读道书。
和陶赴假江陵夜行::苏轼::缺月不早出，长林踏青冥。犬吠主人怒，愧此闾里情。怪我夜不归，茜袂窥柴荆。云间与地上，待我两友生。惊鹊再三起，树端已微明。白露浄原野，始觉丘陵平。暗蛩方夜绩，孤萤亦宵征。归来闭户坐，寸田且默耕。莫赴花月期，免为诗酒萦。诗人如布谷，聒聒常自名。
和陶九日闲居::苏轼::九日独何日，欣然惬平生。四时靡不佳，乐此古所名。龙山忆孟子，栗里怀渊明。鲜鲜霜菊艳，溜溜糟床声。闲居知令节，乐事满余龄。登高望云海，醉觉三山倾。长歌振履商，起舞带索荣。坎坷识天意，淹留见人情。但愿饱秔稌，年年乐秋成。
和陶拟古九首  其一::苏轼::有客叩我门，系马门前柳。庭空鸟雀散，门闭客立久。主人枕书卧，梦我平生友。忽闻剥啄声，惊散一杯酒。倒裳起谢客，梦觉两愧负。坐谈杂今古，不答颜愈厚。问我何处来，我来无何有。
和陶拟古九首  其二::苏轼::酒尽君可起，我歌已三终。由来竹林人，不数涛与戎。有酒从孟公，慎勿从扬雄。崎岖颂沙麓，尘埃污西风。昔我未尝达，今者亦安穷。穷达不到处，我在阿堵中。
和陶拟古九首  其三::苏轼::客去室幽幽，服鸟来座隅。引吭伸两翅，太息意不舒。吾生如寄耳，何者为吾庐。去此复何之，少安与汝居。夜中闻长啸，月露荒榛芜。无问亦无答，吉凶两何如。
和陶拟古九首  其四::苏轼::少年好远游，荡志隘八荒。九夷为藩篱，四海环我堂。卢生与若士，何足期渺茫。稍喜海南州，自古无战场。奇峰望黎母，何异嵩与邙。飞泉泻万仞，舞鹤双低昂。分流未入海，膏泽弥此方。芋魁倘可饱，无肉亦奚伤。
和陶拟古九首  其五::苏轼::冯冼古烈妇，翁媪国于兹。策勋梁武后，开府隋文时。三世更险易，一心无磷缁。锦伞平积乱，犀渠破余疑。庙貌空复存，碑版漫无辞。我欲作铭志，慰此父老思。遗民不可问，偻句莫予欺。犦牲菌鸡卜，我当一访之。铜鼓壶卢笙，歌此送迎诗。
和陶拟古九首  其六::苏轼::沉香作庭燎，甲煎粉相和。岂若炷微火，萦烟袅清歌。贪人无饥饱，胡椒亦求多。朱刘两狂子，陨坠如风花。本欲竭泽渔，奈此明年何。
和陶拟古九首  其七::苏轼::鸡窠养鹤发，及与唐人游。来孙亦垂白，颇识李崖州。再逢卢与丁，阅世真东流。斯人今在亡，未遽掩一丘。我师吴季子，守节到晚周。一见春秋末，渺焉不可求。
和陶拟古九首  其八::苏轼::城南有荒池，琐细谁复采。幽姿小芙蕖，香色独未改。欲为中州信，浩荡绝云海。遥知玉井莲，落蕊不相待。攀跻及少壮，已失那容悔。
和陶拟古九首  其九::苏轼::黎山有幽子，形槁神独完。负薪入城市，笑我儒衣冠。生不闻诗书，岂知有孔颜。翛然独往来，荣辱未易关。日暮鸟兽散，家在孤云端。问答了不通，叹息指屡弹。似言君贵人，草莽栖龙鸾。遗我古贝布，海风今岁寒。
和陶东方有一士::苏轼::瓶居本近危，甑坠知不完。梦求亡楚弓，笑解适越冠。忽然返自照，识我本来颜。归路在脚底，殽潼失重关。屡从渊明游，云山出毫端。借君无弦琴，寓我非指弹。岂惟舞独鹤，便可摄飞鸾。还将岭茅瘴，一洗月阙寒。
次韵子由三首 东亭::苏轼::仙山佛国本同归，世路玄关两背驰。到处不妨闲卜筑，流年自可数期颐。遥知小槛临廛市，定有新松长棘茨。谁道茅檐劣容膝，海天风雨看纷披。
次韵子由三首 东楼::苏轼::白发苍颜自照盆，董生端合是前身。独栖高阁多辞客，为著新书未绝麟。小醉易醒风力软，安眠无梦雨声新。长歌自𫍬真堪笑，底处人间是所欣。
次韵子由三首 椰子冠::苏轼::天教日饮欲全丝，美酒生林不待仪。自漉疏巾邀醉客，更将空壳付冠师。规模简古人争看，簪导轻安发不知。更著短檐高屋帽，东坡何事不违时。
和陶停云四首  其一::苏轼::停云在空，黯其将雨。嗟我怀人，道修且阻。眷此区区，俯仰再抚。良辰过鸟，逝不我伫。
和陶停云四首  其二::苏轼::飓作海浑，天水溟蒙。云屯九河，雪立三江。我不出门，寤寐北窗。念彼海康，神驰往从。
和陶停云四首  其三::苏轼::凛然清癯，落其骄荣。馈奠化之，廓兮忘情。万里迟子，晨兴宵征。远虎在侧，以宁先生。
和陶停云四首  其四::苏轼::对弈未终，摧然斧柯。再游兰亭，默数永和。梦幻去来，谁少谁多。弹指太息，浮云几何。
和陶怨诗示庞邓::苏轼::当欢有余乐，在戚亦颓然。渊明得此理，安处故有年。嗟我与先生，所赋良奇偏。人间少宜适，惟有归耘田。我昔堕轩冕，毫厘真市廛。困来卧重裀，忧愧自不眠。如今破茅屋，一夕或三迁。风雨睡不知，黄叶满枕前。宁当出怨句，惨惨如孤烟。但恨不早悟，犹推渊明贤。
和陶杂诗十一首  其一::苏轼::斜日照孤隙，始知空有尘。微风动众窍，谁信我忘身。一笑问儿子，与汝定何亲。从我来海南，幽绝无四邻。耿耿如缺月，独与长庚晨。此道固应尔，不当怨尤人。
和陶杂诗十一首  其二::苏轼::故山不可到，飞梦隔五岭。真游有黄庭，闭目寓两景。室空无可照，火灭膏自冷。披衣起视夜，海阔河汉永。西窗半明月，散乱梧楸影。良辰不可系，逝水无留骋。我苗期后枯，持此一念静。
和陶杂诗十一首  其三::苏轼::真人有妙观，俗子多妄量。区区劝粒食，此岂知子房。我非徒跣相，终老怀未央。兔死缚淮阴，狗功指平阳。哀哉亦何羞，世路皆羊肠。
和陶杂诗十一首  其四::苏轼::相如偶一官，嗤鄙蜀父老。不记犊鼻时，涤器混佣保。著书曾几何，渴肺灰土燥。琴台有遗魄，笑我归不早。作书遗故人，皎皎我怀抱。余生幸无愧，可与君平道。
和陶杂诗十一首  其五::苏轼::孟德黠老狐，奸言嗾鸿豫。哀哉丧乱世，枭鸾各腾翥。逝者知几人，文举独不去。天方斲汉室，岂计一郗虑。昆虫正相啮，乃比蔺相如。我知公所坐，大名难久住。细德方险微，岂有容公处。既往不可悔，庶为来者惧。
和陶杂诗十一首  其六::苏轼::博大古真人，老聃关尹喜。独立万物表，长生乃余事。稚川差可近，倘有接物意。我顷登罗浮，物色恐相值。徘徊朱明洞，沙水自清驶。满把菖蒲根，叹息复弃置。
和陶杂诗十一首  其七::苏轼::蓝乔近得道，常苦世褊迫。西游王屋山，不践长安陌。尔来宁复见，鸟道度太白。昔与吴远游，同藏一瓢窄。潮阳隔云海，岁晚倘见客。伐薪供养火，看作栖凤宅。
和陶杂诗十一首  其八::苏轼::南荣晚闻道，未肯化庚桑。陶顽铸强犷，枉费尘与糠。越子古成之，韩生教休粮。参同得灵钥，九锁启伯阳。鹅城见诸孙，贫苦我为伤。空余焦先室，不传元化方。遗像似李白，一奠临江觞。
和陶杂诗十一首  其九::苏轼::余龄难把玩，妙解寄笔端。常恐抱永叹，不及丘明迁。亲友复劝我，放心饯华颠。虚名非我有，至味知谁餐。思我无所思，安能观诸缘。已矣复何叹，旧说易两篇。
和陶杂诗十一首  其一○::苏轼::申韩本自圣，陋古不复稽。巨君纵独欲，借经作巌崖。遂令青衿子，珠璧人人怀。凿齿井蛙耳，信谓天可弥。大道久分裂，破碎日愈离。我如终不言，谁悟角与羁。吾琴岂得已，昭氏有成亏。
和陶杂诗十一首  其一一::苏轼::我昔登朐山，出日观沧凉。欲济东海县，恨无石桥梁。今兹黎母国，何异于公乡。蚝浦既黏山，暑路亦飞霜。所欣非自𫍬，不怨道里长。
次韵子由月季花再生::苏轼::幽芳本长春，暂瘁如蚀月。且当付造物，未易料枯枿。也知宿根深，便作紫笋茁。乘时出婉娩，为我暖栗冽。先生早贵重，庙论推英拔。而今城东瓜，不记召南茇。陋居有远寄，小圃无阔蹑。还为久处计，坐待行年匝。腊果缀梅枝，春杯浮竹叶。谁言一萌动，已觉万木活。聊将玉蕊新，插向纶巾折。
和陶田舍始春怀古二首  其一::苏轼::退居有成言，垂老竟未践。何曾渊明归，屡作敬通免。休闲等一味，妄想生愧腼。聊将自知明，稍积在家善。城东两黎子，室迩人自远。呼我钓其池，人鱼两忘反。使君亦命驾，恨子林塘浅。
和陶田舍始春怀古二首  其二::苏轼::茅茨破不补，嗟子乃尔贫。菜肥人愈瘦，灶闲井常勤。我欲致薄少，解衣劝坐人。临池作虚堂，雨急瓦声新。客来有美载，果熟多幽欣。丹荔破玉肤，黄柑溢芳津。借我三亩地，结茅为子邻。鴂舌倘可学，化为黎母民。
和陶赠羊长史::苏轼::我非皇甫谧，门人如挚虞。不持两鸱酒，肯借一车书。欲令海外士，观经似鸿都。结发事文史，俯仰六十逾。老马不耐放，长鸣思服舆。故知根尘在，未免病药俱。念君千里足，历块犹踟蹰。好学真伯业，比肩可相如。此书久已熟，救我今荒芜。顾惭桑榆迫，久厌诗书娱。奏赋病未能，草玄老更疏。犹当距杨墨，稍欲惩荆舒。
入寺::苏轼::曳杖入寺门，辑杖挹世尊。我是玉堂仙，谪来海南村。多生宿业尽，一气中夜存。旦随老鸦起，饥食扶桑暾。光圆摩尼珠，照耀玻璃盆。来从佛印可，稍觉魔忙奔。闲看树转午，坐到钟鸣昏。敛收平生心，耿耿聊自温。
独觉::苏轼::瘴雾三年恬不怪，反畏北风生体疥。朝来缩颈似寒鸦，焰火生薪聊一快。红波翻屋春风起，先生默坐春风里。浮空眼缬散云霞，无数心花发桃李。翛然独觉午窗明，欲觉犹闻醉鼾声。回首向来萧瑟处，也无风雨也无晴。
十二月十七日夜坐达晓寄子由::苏轼::灯烬不挑垂暗蕊，炉灰重拨尚余薰。清风欲发鸦翻树，缺月初升犬吠云。闭眼此心新活计，随身孤影旧知闻。雷州别驾应危坐，跨海清光与子分。
谪居三适三首 旦起理发::苏轼::安眠海自运，浩浩朝黄宫。日出露未晞，郁郁蒙霜松。老栉从我久，齿疏含清风。一洗耳目明，习习万窍通。少年苦嗜睡，朝谒常匆匆。爬搔未云足，已困冠巾重。何异服辕马，沙尘满风鬃。雕鞍响珂月，实与杻械同。解放不可期，枯柳岂易逢。谁能书此乐，献与腰金翁。
谪居三适三首 午窗坐睡::苏轼::蒲团蟠两膝，竹几阁双肘。此间道路熟，径到无何有。身心两不见，息息安且久。睡蛇本亦无，何用钩与手。神凝疑夜禅，体适剧卯酒。我生有定数，禄尽空余寿。枯杨不飞花，膏泽回衰朽。谓我此为觉，物至了不受。谓我今方梦，此心初不垢。非梦亦非觉，请问希夷叟。
谪居三适三首 夜卧濯足::苏轼::长安大雪年，束薪抱衾裯。云安市无井，斗水宽百忧。今我逃空谷，孤城啸鸺鹠。得米如得珠，食菜不敢留。况有松风声，釜鬲鸣飕飕。瓦盎深及膝，时复冷暖投。明灯一爪剪，快若鹰辞鞲。天低瘴云重，地薄海气浮。土无重膇药，独以薪水瘳。谁能更包裹，冠履装沐猴。
上元夜过赴儋守召独坐有感::苏轼::使君置酒莫相违，守舍何妨独掩扉。静看月窗盘蜥蜴，卧闻风幔落伊威。灯花结尽吾犹梦，香篆消时汝欲归。搔首凄凉十年事，传柑归遗满朝衣。
次韵子由浴罢::苏轼::理发千梳浄，风晞胜汤沐。闭息万窍通，雾散名干浴。颓然语默丧，静见天地复。时令具薪水，漫欲濯腰腹。陶匠不可求，盆斛何由足。老鸡卧粪土，振羽双瞑目。倦马风沙，奋鬣一喷玉。垢浄各殊性，快惬聊自沃。云母透蜀纱，琉璃莹蕲竹。稍能梦中觉，渐使生处熟。楞严在床头，妙偈时仰读。返流归照性，独立遗所瞩。未知仰山禅，已就季主卜。安心会自得，助长毋相督。
借前韵贺子由生第四孙斗老::苏轼::今日散幽忧，弹冠及新沐。况闻万里孙，已报三日浴。朋来四男子，大壮泰临复。开书喜见面，未饮春生腹。无官一身轻，有子万事足。举家传吉梦，殊相惊凡目。烂烂开眼电，硗硗峙头玉。但令强筋骨，可以耕衍沃。不须富文章，端解耗楮竹。君归定何日，我计久已熟。长留五车书，要使九子读。箪瓢有内乐，轩冕无流瞩。人言适似我，穷达已可卜。早谋二顷田，莫待八州督。
过于海舶得迈寄书酒作诗远和之皆粲然可观子由有书相庆也因用其韵赋一篇并寄诸子侄::苏轼::我似老牛鞭不动，雨滑泥深四蹄重。汝如黄犊走却来，海阔山高百程送。庶几门户有八慈，不恨居邻无二仲。他年汝曹笏满床，中夜起舞踏破瓮。会当洗眼看腾跃，莫指痴腹笑空洞。誉儿虽是两翁癖，积德已自三世种。岂惟万一许生还，尚恐九十烦珍从。六子晨耕箪瓢出，众妇夜绩灯火共。春秋古史乃家法，诗笔离骚亦时用。但令文字还照世，粪土腐余安足梦。
和陶形赠影::苏轼::天地有常运，日月无闲时。孰居无事中，作止推行之。细察我与汝，相因以成兹。忽然乘物化，岂与生灭期。梦时我方寂，偃然无所思。胡为有哀乐，辄复随涟洏。我舞汝凌乱，相应不少疑。还将醉时语，答我梦中辞。
和陶影答形::苏轼::丹青写君容，常恐画师拙。我依月灯出，相肖两奇绝。妍媸本在君，我岂相媚悦。君如火上烟，火尽君乃别。我如镜中像，镜坏我不灭。虽云附阴晴，了不受寒热。无心但因物，万变岂有竭。醉醒皆梦耳，未用议优劣。
和陶神释::苏轼::二子本无我，其初因物著。岂惟老变衰，念念不如故。知君非金石，安得长托附。莫从老君言，亦莫用佛语。仙山与佛国，终恐无是处。甚欲随陶翁，移家酒中住。醉醒要有尽，未易逃诸数。平生逐儿戏，处处余作具。所至人聚观，指目生毁誉。如今一弄火，好恶都焚去。既无负载劳，又无寇攘惧。仲尼晚乃觉，天下何思虑。
和陶使都经钱溪::苏轼::乔木卷苍藤，浩浩崩云积。谢家堂前燕，对语悲宿昔。仰看桄榔树，玄鹤舞长翮。新年结荔子，主人黄壤隔。溪阴宜馆我，稍省薪水役。相如卖车骑，五亩亦可易。但恐𫛳鸟来，此生还荡析。谁能插篱槿，护此残竹柏。
海南人不作寒食而以上巳上冢予携一瓢酒寻诸生皆出矣独老符秀才在因与饮至醉符盖儋人之安贫守静者也::苏轼::老鸦衔肉纸飞灰，万里家山安在哉。苍耳林中太白过，鹿门山下德公回。管宁投老终归去，王式当年本不来。记取城南上巳日，木棉花落刺桐开。
去岁与子野游逍遥堂日欲没因并西山叩罗浮道院至已二鼓矣遂宿于西堂今岁索居儋耳子野复来相见作诗赠之::苏轼::往岁追欢地，寒窗梦不成。笑谈惊半夜，风雨暗长檠。鸡唱山椒晓，钟鸣霜外声。只今那复见，仿佛似三生。
观棋::苏轼::五老峰前，白鹤遗址。长松荫庭，风日清美。我时独游，不逢一士。谁欤棋者，户外屦二。不闻人声，时闻落子。纹枰坐对，谁究此味。空钩意钓，岂在鲂鲤。小儿近道，剥啄信指。胜固欣然，败亦可喜。优哉游哉，聊复尔耳。
和陶和刘柴桑::苏轼::万劫互起灭，百年一踟躇。漂流四十年，今乃言卜居。且喜天壤间，一席亦吾庐。稍理兰桂丛，尽平狐兔墟。黄橼出旧枿，紫茗抽新畬。我本早衰人，不谓老更劬。邦君助畚锸，邻里通有无。竹屋从低深，山窗自明疏。一饱便终日，高眠忘百须。自笑四壁空，无妻老相如。
新居::苏轼::朝阳入北林，竹树散疏影。短篱寻丈间，寄我无穷境。旧居无一席，逐客犹遭屏。结茅得兹地，翳翳村巷永。数朝风雨凉，畦菊发新颖。俯仰可卒岁，何必谋二顷。
迁居之夕闻邻舍儿诵书欣然而作::苏轼::幽居乱蛙黾，生理半人禽。跫然已可喜，况闻弦诵音。儿声自圆美，谁家两青衿。且欣集齐咻，未敢笑越吟。九龄起韶石，姜子家日南。吾道无南北，安知不生今。海阔尚挂斗，天高欲横参。荆榛短墙缺，灯火破屋深。引书与相和，置酒仍独斟。可以侑我醉，琅然如玉琴。
宥老楮::苏轼::我墙东北隅，张王维老谷。树先樗栎大，叶等桑柘沃。流膏马乳涨，堕子杨梅熟。胡为寻丈地，养此不材木。蹶之得舆薪，规以种松菊。静言求其用，略数得五六。肤为蔡侯纸，子入桐君录。黄缯练成素，黝面颒作玉。灌洒蒸生菌，腐余光吐烛。虽无傲霜节，幸免狂酲毒。孤根信微陋，生理有倚伏。投斧为赋诗，德怨聊相赎。
和陶西田获早稻::苏轼::蓬头三獠奴，谁谓愿且端。晨兴洒扫罢，饱食不自安。愿治此圃畦，少资主游观。昼功不自觉，夜气乃潜还。早韭欲争春，晚菘先破寒。人间无正味，美好出艰难。早知农圃乐，岂有非意干。尚恨不持锄，未免骍我颜。此心苟未降，何适不间关。休去复歇去，菜食何所叹。
和陶下潠田舍获::苏轼::聚粪西垣下，凿泉东垣隈。劳辱何时休，宴安不可怀。天公岂相喜，雨霁与意谐。黄菘养土膏，老楮生树鸡。未忍便烹煮，绕观日百回。跨海得远信，冰盘鸣玉哀。茵𫈟点脍缕，照坐如花开。一与蜑叟醉，苍颜两摧颓。齿根日浮动，自与粱肉乖。食菜岂不足，呼儿拆鸡栖。
过子忽出新意以山芋作玉糁羹色香味皆奇绝天上酥酏则不可知人间决无此味也::苏轼::香似龙涎仍酽白，味如牛乳更全清。莫将南海金虀脍，轻比东坡玉糁羹。
和陶戴主簿::苏轼::海南无冬夏，安知岁将穷。时时小摇落，荣悴俯仰中。上天信包荒，佳植无由丰。鉏耰代肃杀，有择非霜风。手栽兰与菊，侑我清宴终。撷芳眼已明，饮酒腹尚冲。草去土自隤，井深墙愈隆。勿笑一亩园，蚁垤齐衡嵩。
和陶游斜川::苏轼::谪居澹无事，何异老且休。虽过靖节年，未失斜川游。春江渌未波，人卧船自流。我本无所适，泛泛随鸣鸥。中流遇洑洄，舍舟步层丘。有口可与饮，何必逢我俦。过子诗似翁，我唱而辄酬。未知陶彭泽，颇有此乐不。问点尔何如，不与圣同忧。问翁何所笑，不为由与求。
子由生日::苏轼::上天不难知，好恶与我一。方其未定间，人力破阴骘。小忍待其定，报应真可必。季氏生而仁，观过见其实。端如柳下惠，焉往不三黜。天有时而定，寿考未易毕。儿孙七男子，次第皆逢吉。遥知设罗门，独掩悬罄室。回思十年事，无愧箧中笔。但愿白发兄，年年作生日。
以黄子木拄杖为子由生日之寿::苏轼::灵寿扶孔光，菊潭饮伯始。虽云闲草木，岂乐蒙此耻。一时偶收用，千载相瘢疻。海南无嘉植，野果名黄子。坚瘦多节目，天材任操倚。嗟我始剪裁，世用或缘此。贵从老夫手，往配先生几。相从归故山，不愧仙人杞。
和陶与殷晋安别::苏轼::孤生知永弃，末路嗟长勤。久安儋耳陋，日与雕题亲。海国此奇士，官居我东邻。卯酒无虚日，夜棋有达晨。小瓮多自酿，一瓢时见分。仍将对床梦，伴我五更春。暂聚水上萍，忽散风中云。恐无再见日，笑谈来生因。空吟清诗送，不救归装贫。
赠郑清叟秀才::苏轼::风涛战扶胥，海贼横泥子。胡为犯二怖，博此一笑喜。问君奚所欲，欲谈仁义耳。我才不逮人，所有聊足己。安能相付与，过听君误矣。霜风扫瘴毒，冬日稍清美。年来万事足，所欠惟一死。澹然两无求，滑浄空棐几。
被酒独行遍至子云威徽先觉四黎之舍三首  其一::苏轼::半醒半醉问诸黎，竹刺藤梢步步迷。但寻牛矢觅归路，家在牛栏西复西。
被酒独行遍至子云威徽先觉四黎之舍三首  其二::苏轼::总角黎家三四童，口吹葱叶送迎翁。莫作天涯万里意，溪边自有舞雩风。
被酒独行遍至子云威徽先觉四黎之舍三首  其三::苏轼::符老风情奈老何，朱颜减尽鬓丝多。投梭每困东邻女，换扇惟逢春梦婆。
倦夜::苏轼::倦枕厌长夜，小窗终未明。孤村一犬吠，残月几人行。衰鬓久已白，旅怀空自清。荒园有络纬，虚织竟何成。
用过韵冬至与诸生饮酒::苏轼::小酒生黎法，干糟瓦盎中。芳辛知有毒，滴沥取无穷。冻醴寒初泫，春醅暖更饛。华夷两樽合，醉笑一欢同。里闬峨山北，田园震泽东。归期那敢说，安讯不曾通。鹤鬓惊全白，犀围尚半红。愁颜解符老，寿耳鬬吴翁。得谷鹅初饱，亡猫鼠益丰。黄姜收土芋，苍耳斫霜丛。儿瘦缘储药，奴肥为种菘。频频非窃食，数数尚乘风。河伯方夸若，灵娲自舞冯。归途陷泥淖，炬火燎茅蓬。膝上王文度，家传张长公。和诗仍醉墨，戏海乱群鸿。
和陶王抚军座送客::苏轼::胸中有佳处，海瘴不能腓。三年无所愧，十口今同归。汝去莫相怜，我生本无依。相从大块中，几合几分违。莫作往来相，而生爱见悲。悠悠含山日，炯炯留清辉。悬知冬夜长，不恨晨光迟。梦中与汝别，作诗记忘遗。
和陶答庞参军::苏轼::留灯坐达晓，要与影晤言。下帷对古人，何暇复窥园。使君本学武，少诵十三篇。颇能口击贼，戈戟亦森然。才智谁不如，功名叹无缘。独来向我说，愤懑当奚宣。一见胜百闻，往鏖皋兰山。白衣挟三矢，趁此征辽年。
纵笔三首  其一::苏轼::寂寂东坡一病翁，白须萧散满霜风。小儿误喜朱颜在，一笑那知是酒红。
纵笔三首  其二::苏轼::父老争看乌角巾，应缘曾现宰官身。溪边古路三叉口，独立斜阳数过人。
纵笔三首  其三::苏轼::北船不到米如珠，醉饱萧条半月无。明日东家当祭灶，只鸡斗酒定膰吾。
夜烧松明火::苏轼::岁暮风雨交，客舍凄薄寒。夜烧松明火，照室红龙鸾。快焰初煌煌，碧烟稍团团。幽人忽富贵，蕙帐芬椒兰。珠煤缀屋角，香流铜盘。坐看十八公，俯仰灰烬残。齐奴朝爨蜡，莱公夜长叹。海康无此物，烛尽更未阑。
贫家浄扫地::苏轼::贫家浄扫地，贫女好梳头。下士晚闻道，聊以拙自修。叩门有佳客，一饭相邀留。舂炊勿草草，此客未易媮。慎勿用劳薪，感我如薰莸。德人抱衡石，铢黍安可廋。
庚辰岁人日作时闻黄河已复北流老臣旧数论此今斯言乃验二首  其一::苏轼::老去仍栖隔海村，梦中时见作诗孙。天涯已惯逢人日，归路犹欣过鬼门。三策已应思贾让，孤忠终未赦虞翻。典衣剩买河源米，屈指新𥬠作上元。
庚辰岁人日作时闻黄河已复北流老臣旧数论此今斯言乃验二首  其二::苏轼::不用长愁挂月村，槟榔生子竹生孙。新巢语燕还窥研，旧雨来人不到门。春水芦根看鹤立，夕阳枫叶见鸦翻。此生念念随泡影，莫认家山作本元。
庚辰岁正月十二日天门冬酒熟予自漉之且漉且尝遂以大醉二首  其一::苏轼::自拨床头一瓮云，幽人先已醉浓芬。天门冬熟新年喜，麹米春香并舍闻。菜圃渐疏花漠漠，竹扉斜掩雨纷纷。拥裘睡觉知何处，吹面东风散缬纹。
庚辰岁正月十二日天门冬酒熟予自漉之且漉且尝遂以大醉二首  其二::苏轼::载酒无人过子云，年来家酝有奇芬。醉乡杳杳谁同梦，睡息齁齁得自闻。口业向诗犹小小，眼花因酒尚纷纷。点灯更试淮南语，泛溢东风有縠纹。
追和戊寅岁上元::苏轼::宾鸿社燕巧相违，白鹤峰头白板扉。石建方欣洗牏厕，姜庞不解叹蟏蝛。一龛京口嗟春梦，万炬钱塘忆夜归。合浦卖珠无复有，当年笑我泣牛衣。
五色雀::苏轼::粲粲五色羽，炎方凤之徒。青黄缟玄服，翼卫两绂朱。仁心知闵农，常告雨霁符。我穷惟四壁，破屋无瞻乌。惠然此粲者，来集竹与梧。锵鸣如玉佩，意欲相嬉娱。寂寞两黎生，食菜真臞儒。小圃散春物，野桃陈雪肤。举杯得一笑，见此红鸾雏。高情如飞仙，未易握粟呼。胡为去复来，眷眷岂属吾。回翔天壤间，何必怀此都。
题过所画枯木竹石三首  其一::苏轼::老可能为竹写真，小坡今与石传神。山僧自觉菩提长，心境都将付卧轮。
题过所画枯木竹石三首  其二::苏轼::散木支离得自全，交柯蚴蟉欲相缠。不须更说能鸣雁，要以空中得尽年。
题过所画枯木竹石三首  其三::苏轼::倦看涩勒暗蛮村，乱棘孤藤束瘴根。惟有长身六君子，猗猗犹得似淇园。
安期生::苏轼::安期本策士，平日交蒯通。尝干重瞳子，不见隆准公。应如鲁仲连，抵掌吐长虹。难堪踞床洗，宁挹扛鼎雄。事既两大缪，飘然𥬞遗风。乃知经世士，出世或乘龙。岂比山泽臞，忍饥啖柏松。纵使偶不死，正堪为仆僮。茂陵秋风客，望祖犹蚁蜂。海上如瓜枣，可闻不可逢。
答海上翁::苏轼::山翁不复见新诗，疑是河南石壁曦。海水岂容鲸饮尽，然犀何处觅琼枝。
和陶郭主簿二首  其一::苏轼::今日复何日，高槐布初阴。良辰非虚名，清和盈我襟。孺子卷书坐，诵诗如鼓琴。却去四十年，玉颜如汝今。闭户未尝出，出为邻里钦。家世事酌古，百史手自斟。当年二老人，喜我作此音。淮德入我梦，角羁未胜簪。孺子笑问我，君何念之深。
和陶郭主簿二首  其二::苏轼::雀鷇含淳音，竹萌抱静节。诵我先君诗，肝肺为澄澈。犹如鸣鹤和，未作获麟绝。愿因骑鲸李，追此御风列。丈夫贵出世，功名岂人杰。家书三万卷，独取服食诀。地行即空飞，何必挟日月。
司命宫杨道士息轩::苏轼::无事此静坐，一日似两日。若活七十牛，便是百四十。黄金几时成，白发日夜出。开眼三千秋，速如驹过隙。是故东坡老，贵汝一念息。时来登此轩，目送过海席。家山归未能，题诗寄屋壁。
赠李兕彦威秀才::苏轼::魏王大瓢实五石，种成濩落将安适。可怜公子持十牛，海上三年竟何得。先生少负不羁才，从车数到单于台。天山直欲三箭取，白衣将军何人哉。夜逢怪石曾饮羽，戏中戟枝何足数。誓将马革裹尸还，肯学班超苦儿女。封侯卫霍知几许，老矣先生困羁旅。酒酣聊复说平生，结袜犹堪一再鼓。弃书捐剑学万人，纨袴儒冠皆误身。穷途政似不龟手，与世羞为西子颦。如今惟有谈天口，云梦胸中吞八九。世间万事寄黄粱，且与先生说乌有。
葛延之赠龟冠::苏轼::南海神龟三千岁，兆协朋从生庆喜。智能周物不周身，未免人钻七十二。谁能用尔作小冠，岣嵝耳孙创其制。君今此去宁复来，欲慰相思时整视。
次韵子由赠吴子野先生二绝句  其一::苏轼::马迹车轮满四方，若为闭着小茅堂。安心欲捉左元放，痴疾还同顾长康。
次韵子由赠吴子野先生二绝句  其二::苏轼::江令苍苔围故宅，谢家语燕集华堂。先生笑说江南事，只有青山绕建康。
和陶始经曲阿::苏轼::虞人非其招，欲往畏简书。穆生责醴酒，先见我不如。江左古弱国，强臣擅天衢。渊明堕诗酒，遂与功名疏。我生值良时，朱金义当纡。天命适如此，幸收废弃余。独有愧此翁，大名难久居。不思牺牛龟，兼取熊掌鱼。北郊有大赉，南冠解囚拘。眷言罗浮下，白鹤返故庐。
归去来集字十首  其一::苏轼::命驾欲何向，欣欣春木荣。世人无往复，乡老有将迎。云内流泉远，风前飞鸟轻。相携就衡宇，酌酒话交情。
归去来集字十首  其二::苏轼::涉世恨形役，告休成老夫。良欣就归路，不复向迷途。去去径犹菊，行行田欲芜。情亲有还往，清酒引樽壶。
归去来集字十首  其三::苏轼::与世不相入，膝琴聊自欢。风光归笑傲，云物寄游观。言话审无倦，心怀良独安。东皋清有趣，植杖日盘桓。
归去来集字十首  其四::苏轼::云岫不知远，巾车行复前。仆夫寻老木，童子引清泉。矫首独傲世，委心还乐天。农夫告春事，扶老向良田。
归去来集字十首  其五::苏轼::世事非吾事，驾言归路寻。向时迷有命，今日悟无心。庭内菊归酒，窗前风入琴。寓形知已老，犹未倦登临。
归去来集字十首  其六::苏轼::富贵良非愿，乡关归去休。携琴已寻壑，载酒复经丘。翳翳景将入，涓涓泉欲流。老农人不乐，我独与之游。
归去来集字十首  其七::苏轼::觞酒命童仆，言归无复留。轻车寻绝壑，孤棹入清流。乘化欲安命，息交还绝游。琴书乐三径，老矣亦何求。
归去来集字十首  其八::苏轼::归去复归去，帝乡安可期。鸟还知已倦，云出欲何之。入室还携幼，临流亦赋诗。春风吹独往，不是傲亲知。
归去来集字十首  其九::苏轼::役役倦人事，来归车载奔。征夫问前路，稚子候衡门。入息亦诗策，出游常酒樽。交亲书已绝，云壑自相存。
归去来集字十首  其一○::苏轼::寄傲疑今是，求荣感昨非。聊欣樽有酒，不恨室无衣。丘壑世情远，田园生事微。柯庭还独眄，时有鸟归飞。
真一酒歌::苏轼::空中细茎插天芒，不生沮泽生陵冈。涉阅四气更六阳，森然不受螟与蝗。飞龙御月作秋凉，苍波改色屯云黄。天旋雷动玉尘香，起溲十裂照坐光。跏趺牛噍安且详，动摇天关出琼浆。壬公飞空丁女藏，三伏遇井了不尝。酿为真一和而庄，三杯俨如侍君王。湛然寂照非楚狂，终身不入无功乡。
汲江煎茶::苏轼::活水还须活火烹，自临钓石取深清。大瓢贮月归春瓮，小杓分江入夜瓶。雪乳已翻煎处脚，松风忽作泻时声。枯肠未易禁三椀，坐听荒城长短更。
别海南黎民表::苏轼::我本海南民，寄生西蜀州。忽然跨海去，譬如事远游。平生生死梦，三者无劣优。知君不再见，欲去且少留。
儋耳::苏轼::霹雳收威暮雨开，独凭阑槛倚崔嵬。垂天雌霓云端下，快意雄风海上来。野老已歌丰岁语，除书欲放逐臣回。残年饱饭东坡老，一壑能专万事灰。
余来儋耳得吠狗曰乌觜甚猛而驯随予迁合浦过澄迈泅而济路人皆惊戏为作此诗::苏轼::乌喙本海獒，幸我为之主。食余已瓠肥，终不忧鼎俎。昼驯识宾客，夜悍为门户。知我当北还，掉尾喜欲舞。跳踉趁童仆，吐舌喘汗雨。长桥不肯蹑，径渡清深浦。拍浮似鹅鸭，登岸剧虓虎。盗肉亦小疵，鞭棰当贳汝。再拜谢厚恩，天不遣言语。何当寄家书，黄耳定乃祖。
澄迈驿通潮阁二首  其一::苏轼::倦客愁闻归路遥，眼明飞阁俯长桥。贪看白鹭横秋浦，不觉青林没晚潮。
澄迈驿通潮阁二首  其二::苏轼::余生欲老海南村，帝遣巫阳招我魂。杳杳天低鹘没处，青山一发是中原。
泂酌亭::苏轼::泂酌彼两泉，挹彼注兹。一瓶之中，有渑有淄。以瀹以烹，众喊莫齐。自江徂海，浩然无私。岂弟君子，江海是仪。既味我泉，亦哜我诗。
六月二十日夜渡海::苏轼::参横斗转欲三更，苦雨终风也解晴。云散月明谁点缀，天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。
自雷适廉宿于兴廉村浄行院::苏轼::荒凉海南北，佛舍如鸡栖。忽行榕林中，跨空飞栱枅。当门冽碧井，洗我两足泥。高堂磨新砖，洞户分角圭。倒床便甘寝，鼻息如虹霓。童仆不肯去，我为半日稽。晨登一叶舟，醉兀十里溪。醒来知何处，归路老更迷。
雨夜宿浄行院::苏轼::芒鞋不踏利名场，一叶轻舟寄淼茫。林下对床听夜雨，静无灯火照凄凉。
廉州龙眼质味殊绝可敌荔支::苏轼::龙眼与荔支，异出同父祖。端如甘与橘，未易相可否。异哉西海滨，琪树罗玄圃。累累似桃李，一一流膏乳。坐疑星陨空，又恐珠还浦。图经未尝说，玉食远莫数。独使皴皮生，弄色映雕俎。蛮荒非汝辱，幸免妃子污。
梅圣俞之客欧阳晦夫使工画茅庵己居其中一琴横床而已曹子方作诗四韵仆和之云::苏轼::寂寞王子猷，回船剡溪路。超遥戴安道，雪夕谁与度。倒披王恭氅，半掩袁安户。应调折弦琴，自和撚须句。
欧阳晦夫惠琴枕::苏轼::中郎不眠仰看屋，得此古椽围尺竹。轮囷濩落非笛材，剖作袖琴徽轸足。流传几处到渊明，卧枕纶巾酒新漉。孤鸾别鹄谁复闻，鼻息齁齁自成曲。
琴枕::苏轼::清眸作金徽，素齿为玉轸。响泉竟何用，金带常苦窘。斓斑渍珠珰，宛转堆云鬒。君若安七弦，应弹卓氏引。
合浦愈上人以诗名岭外将访道南岳留诗壁上云闲伴孤云自在飞东坡居士过其精舍戏和其韵::苏轼::孤云出岫岂求伴，锡杖凌空自要飞。为问庭松尚西指，不知老奘几时归。
欧阳晦夫遗接琴枕戏作此诗谢之::苏轼::携儿过岭今七年，晚途更著黎衣冠。白头穿林要藤帽，赤脚渡水须花缦。不愁故人惊绝倒，但使俚俗相恬安。见君合浦如梦寐，挽须握手俱汍澜。妻缝接雾縠细，儿送琴枕冰徽寒。无弦且寄陶令意，倒载犹作山公看。我怀汝阴六一老，眉宇秀发如春峦。羽衣鹤氅古仙伯，岌岌两柱扶霜纨。至今画像作此服，凛如退之加渥丹。尔来前辈皆鬼录，我亦带脱巾敧宽。作诗颇似六一语，往往亦带梅翁酸。
留别廉守::苏轼::编萑以苴猪，墐涂以涂之。小餠如嚼月，中有酥与饴。悬知合浦人，长诵东坡诗。好在真一酒，为我醉宗资。
瓶笙::苏轼::孤松吟风细泠泠，独茧长缫女娲笙。陋哉石鼎逢弥明，蚯蚓窍作苍蝇声。瓶中宫商自相赓，昭文无亏亦无成。东坡醉熟呼不醒，但云作劳吾耳鸣。
次韵王郁林::苏轼::晚途流落不堪言，海上春泥手自翻。汉使节空余皓首，故侯瓜在有颓垣。平生多难非天意，此去残年尽主恩。误辱使君相抆拭，宁闻老鹤更乘轩。
藤州江上夜起对月赠邵道士::苏轼::江月照我心，江水洗我肝。端如径寸珠，堕此白玉盘。我心本如此，月满江不湍。起舞者谁欤，莫作三人看。峤南瘴疠地，有此江月寒。乃知天壤间，何人不清安。床头有白酒，盎若白露漙。独醉还独醒，夜气清漫漫。仍呼邵道士，取琴月下弹。相将乘一叶，夜下苍梧滩。
徐元用使君与其子端常邀仆与小儿过同游东山浮金堂戏作此诗::苏轼::昔与徐使君，共赏钱塘春。爱此小天竺，时来中圣人。松如迁客老，酒似使君醇。系舟藤城下，弄月镡江滨。江月夜夜好，山云朝朝新。使君有令子，真是石麒麟。我子乃散材，有如木轮囷。二老白接，两郎乌角巾。醉卧松下石，扶归江上津。浮桥半没水，揭此碧鳞鳞。
送鲜于都曹归蜀灌口旧居::苏轼::𥬞尽霜须照碧铜，依然春雪在长松。朝行犀浦催收芋，夜渡绳桥看伏龙。莫叹倦游无驷马，要将老健敌千锺。子云三世惟身在，为向西南说病容。
送邵道士彦肃还都峤::苏轼::乞得纷纷扰扰身，结茅都峤与仙邻。少而寡欲颜常好，老不求名语益真。许迈有妻还学道，陶潜无酒亦从人。相随十日还归去，万劫清游结此因。
书韩干二马::苏轼::赤髯碧眼老鲜卑，回策如萦独善骑。赭白紫骝俱绝世，马中湛岳有妍姿。
将至广州用过韵寄迈迨二子::苏轼::皇天遣出家，临老乃学道。北归为儿子，破戒堪一笑。披云见天眼，回首失海潦。蛮唱与黎歌，余音犹杳杳。大儿收众稚，四岁守孤峤。次子病学医，三折乃粗晓。小儿耕且养，得暇为书绕。我亦困诗酒，去道愈茫渺。纷纷何时定，所至皆可老。莫为柳仪曹，诗书教氓獠。亦莫事登陟，溪山有何好。安居与我游，闭户浄洒扫。
和孙叔静兄弟李端叔唱和::苏轼::病骨瘦欲折，霜髯𥬞更疏。喜闻新国政，兼得故人书。秉烛真如梦，倾杯不敢余。天涯老兄弟，怀抱几时摅。
往年宿瓜步梦中得小绝录示谢民师::苏轼::吴塞蒹葭空碧海，隋宫杨柳只金堤。春风自恨无情水，吹得东流竟日西。
广倅萧大夫借前韵见赠复和答之二首  其一::苏轼::生还粗胜虞，早退不如疏。垂死初闻道，平生误信书。风涛惊夜半，疾病送灾余。赖有萧夫子，忧怀得少摅。
广倅萧大夫借前韵见赠复和答之二首  其二::苏轼::心闲诗自放，笔老语翻疏。赠我皆强韵，知君得异书。滔滔沮叟是，绰绰孟生余。一笑沧溟侧，应无愤可摅。
周教授索枸杞因以诗赠录呈广倅萧大夫::苏轼::邺侯藏书手不触，嗟我嗜书终日读。短檠照字细如毛，怪底昏花悬两目。扶衰赖有王母杖，名字于今挂仙录。荒城古堑草露寒，碧叶丛低红菽粟。春根夏苗秋著子，尽付天随耻充腹。兰伤桂折缘有用，尔独何损丹其族。赠君慎勿比薏苡，采之终日不盈匊。外泽中干非尔俦，敛藏更借秋阳曝。鸡壅桔梗一称帝，堇也虽尊等臣仆。时复论功不汝遗，异时谨事东篱菊。
跋王进叔所藏画五首 徐熙杏花::苏轼::江左风流王谢家，尽携书画到天涯。却因梅雨丹青暗，洗出徐熙落墨花。
跋王进叔所藏画五首 赵昌四季 其一::苏轼::倚竹佳人翠袖长，天寒犹著薄罗裳。扬州近日红千叶，自是风流时世妆。
跋王进叔所藏画五首 赵昌四季 其二::苏轼::枫林翠壁楚江边，踯躅千层不忍看。开卷便知归路近，剑南樵客为施丹。
跋王进叔所藏画五首 赵昌四季 其三::苏轼::轻肌弱骨散幽葩，真是青裙两髻丫。便有佳名配黄菊，应缘霜后苦无花。
跋王进叔所藏画五首 赵昌四季 其四::苏轼::游蜂掠尽粉丝黄，落蕊犹收蜜露香。待得春风几枝在，年来杀菽有飞霜。
韦偃牧马图::苏轼::神工妙技帝所收，江都曹韩逝莫留。人间画马惟韦侯，当年为谁扫骅骝。至今霜蹄踏长楸，圉人困卧沙垅头。沙苑茫茫蒺藜秋，风鬃雾鬣寒飕飕。龙种尚与驽骀游，长秸短豆岂我羞。八銮六辔非马谋，古来西山与东丘。
广州何道士众妙堂::苏轼::湛然无观古真人，我独观此众妙门。夫物芸芸各归根，众中得一道乃存。道人晨起开东轩，趺坐一醉扶桑暾。余光照我玻璃盆，倒射窗几清而温。欲收月魄餐日魂，我自日月谁使吞。
和黄秀才鉴空阁::苏轼::明月本自明，无心孰为境。挂空如水鉴，写此山河影。我观大瀛海，巨浸与天永。九州居其间，无异蛇盘镜。空水两无质，相照但耿耿。妄云桂兔蟆，俗说皆可屏。我游鉴空阁，缺月正凄冷。黄子寒无衣，对月句愈警。借君方诸泪，一沐管城颖。谁言小丛林，清绝冠五岭。
题灵峰寺壁::苏轼::灵峰山上宝陀寺，白发东坡又到来。前世德云今我是，依稀犹记妙高台。
何公桥::苏轼::天壤之间，水居其多。人之往来，如鹈在河。顺水而行，云驰鸟疾。维水之利，千里咫尺。乱流而涉，过膝则止。维水之害，咫尺千里。沔彼滥觞，蛙跳鯈游。溢而怀山，神禹所忧。岂无一木，支此大坏。舞于盘涡，冰折雷解。坐使此邦，画为两州。鸡犬相闻，胡越莫救。允毅何公，甚勇于仁。始作石梁，其艰其勤。将作复止，更此百难。公心如铁，非石则坚。公以身先，民以悦使。老壮负石，如负其子。疏为玉虹，隠为金堤。直栏横槛，百贾所栖。我来与公，同载而出。讙呼填道，抱其马足。我叹而言，视此滔滔。未见刚者，孰为此桥。愿公千岁，与桥寿考。持节复来，以慰父老。如朱仲卿，食于桐乡。我作铭诗，子孙不忘。
次韵郑介夫二首  其一::苏轼::一落泥途迹愈深，尺薪如桂米如金。长庚到晓空陪月，太岁今年合守心。相与啮毡持汉节，何妨振履出商音。孤云倦鸟空来往，自要闲飞不作霖。
次韵郑介夫二首  其二::苏轼::一生忧患萃残年，心似惊蚕未易眠。海上偶来期汗漫，苇间犹得见延缘。良医自要经三折，老将何妨败两甄。收取桑榆种梨枣，祝君眉寿似增川。
次韵韶守狄大夫见赠二首  其一::苏轼::华发萧萧老遂良，一身萍挂海中央。无钱种菜为家业，有病安心是药方。才疏正类孔文举，痴绝还同顾长康。万里归来空泣血，七年供奉殿西廊。
次韵韶守狄大夫见赠二首  其二::苏轼::森森画戟拥朱轮，坐咏梁公觉有神。白傅闲游空诵句，拾遗穷老敢论亲。东海莫怀疏受意，西风幸免庾公尘。为公过岭传新唱，催发寒梅一信春。
昔在九江与苏伯固唱和其略曰我梦扁舟浮震泽雪浪横空千顷白觉来满眼是庐山倚天无数开青壁盖实梦也昨日又梦伯固手持乳香婴儿示予觉而思之盖南华赐物也岂复与伯固相见于此耶今得来书知已在南华相待数日矣感叹不已故先寄此诗::苏轼::扁舟震泽定何时，满眼庐山觉又非。春草池塘惠连梦，上林鸿雁子卿归。水香知是曹溪口，眼浄同看古佛衣。不向南华结香火，此生何处是真依。
追和沈辽赠南华老诗::苏轼::善哉彼上人，了知明镜台。欢然不我厌，肯致远公杯。莞尔无心云，胡为出岫来。一堂安寂灭，卒岁扃苍苔。
曹溪夜观传灯录灯花落一僧字上口占::苏轼::山堂夜岑寂，灯下看传灯。不觉灯花落，茶毗一个僧。
次韵韶倅李通直二首  其一::苏轼::一篇泷吏可书绅，莫向长沮更问津。老去常忧伴新鬼，归来且喜是陈人。曾陪令尹苍髯古，又见郎君白发新。回首天涯一惆怅，却登梅岭望枫宸。
次韵韶倅李通直二首  其二::苏轼::青山祇在古城隅，万里归来卜筑初。会见四山朝鹤驾，更看三李跨鲸鱼。欲从抱朴传家学，应怪中郎得异书。待我丹成驭风去，借君琼珮与霞裾。
狄韶州煮蔓菁芦菔羹::苏轼::我昔在田间，寒庖有珍烹。常支折脚鼎，自煮花蔓菁。中年失此味，想像如隔生。谁知南岳老，解作东坡羹。中有芦菔根，尚含晓露清。勿语贵公子，从渠嗜膻腥。
题冯通直明月湖诗后::苏轼::老衍清篇墨未枯，小冯新作语尤殊。呼儿浄洗涵星砚，为子赓歌堕月湖。闻道牂江空抱珥，年来合浦自还珠。请君多酿莲花酒，准拟王乔下履凫。
李伯时画其弟亮工旧隠宅图::苏轼::乐天早退今安有，摩诘长闲古亦无。五亩自栽池上竹，十年空看辋川图。近闻陶令开三径，应许扬雄寄一区。晚岁与君同活计，如云鹅鸭散平湖。
东坡居士过龙光求大竹作肩舆得两竿南华珪首座方受请为此山长老乃留一偈院中须其至授之以为他时语录中第一问::苏轼::斫得龙光竹两竿，持归岭北万人看。竹中一滴曹溪水，涨起西江十八滩。
赠岭上老人::苏轼::鹤骨霜髯心已灰，青松合抱手亲栽。问翁大庾岭头住，曾见南迁几个回。
赠岭上梅::苏轼::梅花开尽百花开，过尽行人君不来。不趁青梅尝煮酒，要看细雨熟黄梅。
余昔过岭而南题诗龙泉钟上今复过而北次前韵::苏轼::秋风卷黄落，朝雨洗绿浄。人贪归路好，节近中原正。下岭独徐行，艰险未敢忘。遥知叔孙子，已致鲁诸生。
过岭二首  其一::苏轼::暂著南冠不到头，却随北雁与归休。平生不作兔三窟，今古何殊貉一丘。当日无人送临贺，至今有庙祀潮州。剑关西望七千里，乘兴真为玉局游。
过岭二首  其二::苏轼::七年来往我何堪，又试曹溪一勺甘。梦里似曾迁海外，醉中不觉到江南。波生濯足鸣空涧，雾绕征衣滴翠岚。谁遣山鸡忽惊起，半巌花雨落毵毵。
留题显圣寺::苏轼::渺渺疏林集晚鸦，孤村烟火梵王家。幽人自种千头橘，远客来寻百结花。浮石已干霜后水，焦坑闲试雨前茶。祇疑归梦西南去，翠竹江村绕白沙。
予初谪岭南过田氏水阁东南一峰丰下锐上俚人谓之鸡笼山予更名独秀峰今复过之戏留一绝::苏轼::倚天巉绝玉浮图，肯与彭郎作小姑。独秀江南知有意，要三二别四三壶。
郁孤台::苏轼::吾生如寄耳，岭海亦闲游。赣石三百里，寒江尺五流。楚山微有霰，越瘴久无秋。望断横云峤，魂飞咤雪洲。晓钟时出寺，暮鼓各鸣楼。归路迷千嶂，劳生阅百州。不随猿鹤化，甘作贾胡留。祇有貂裘在，犹堪买钓舟。
虔守霍大夫监郡许朝奉见和复次前韵::苏轼::大邦安静治，小院得闲游。赣水雨已涨，廉泉春未流。同烹贡茗雪，一洗瘴茅秋。秋思生莼鲙，寒衣待橘洲。扬雄未有宅，王粲且登楼。老景无多日，归心梦几州。敢因逃酒去，端为和诗留。旧箧藏新语，清风自满舟。
赠虔州术士谢晋臣::苏轼::属国新从海外归，君平且莫下帘帷。前生恐是卢行者，后学过呼韩退之。死后人传戒定慧，生时宿直斗牛箕。凭君为算行年看，便数生时到死时。
虔州景德寺荣师湛然堂::苏轼::卓然精明念不起，兀然灰槁照不灭。方定之时慧在定，定慧照寂非两法。妙湛总持不动尊，默然真入不二门。语息则默非对语，此话要将周易论。诸方人人把雷电，不容细看真头面。欲知妙湛与总持，更问江东三语掾。
次韵阳行先::苏轼::室空惟法喜，心定有天游。摩诘原无病，须洹不入流。苦嫌寻直枉，坐待寸田秋。虽未麒麟阁，已逃鹦鹉洲。酒醒风动竹，梦断月窥楼。众谓元德秀，自称阳道州。拔葵终相鲁，辟谷会封留。用舍俱无碍，飘然不系舟。
乞数珠赠南禅湜老::苏轼::从君觅数珠，老境仗消遣。未能转千佛，且从千佛转。儒生推变化，乾策数大衍。道士守玄牝，龙虎看舒卷。我老安能为，万劫付一喘。默坐阅尘界，往来八十反。区区我所寄，蹙缩蚕在茧。适从海上回，蓬莱又清浅。
再用数珠韵赠湜老::苏轼::嗣宗虽不言，叔宝犹理遣。东坡但熟睡，一夕一展转。南迁昔虞翻，却扫今冯衍。古佛既手提，诸方皆席卷。当年清隠老，鹤瘦龟不喘。和我弹丸诗，百发亦百反。耆年日雕丧，但有犊角茧。时来窥方丈，共笑虎毛浅。
和犹子迟赠孙志举::苏轼::轩裳大炉鞲，陶冶一世人。从横落模范，谁复甘饥贫。可怜方回痴，初不疑嘉宾。颇念怀祖黠，嗔儿与兵姻。失身堕浩渺，投老无涯垠。回看十年旧，谁似数子真。孙郎表独立，霜戟交重闉。深居不汝觌，岂问亲与邻。连枝皆秀杰，英气推伯仁。我从海外归，喜及崆峒春。新年得异书，西郭有逸民。小孙又过我，欢若平生亲。清诗五百言，句句皆绝伦。养火虽未伏，要是丹砂银。我家六男子，朴学非时新。诗词各璀璨，老语徒周谆。愿言敦宿好，永与竹林均。六子岂可忘，从我屡厄陈。
南禅长老和诗不已故作六虫篇答之::苏轼::凤凰览德辉，远引不待遣。鷾鸸恋庭宇，倏忽来千转。那将坐井蛙，而比谈天衍。蠹鱼著文字，槁死犹遭卷。老牛疲耕作，见月亦妄喘。东坡方三问，南禅已五反。老人但目击，侍者应足茧。最后六虫篇，深寄恨语浅。
明日南禅和诗不到故重赋数珠篇以督之二首  其一::苏轼::未来不可招，已过那容遣。中间见在心，一一风轮转。自从一生二，巧历莫能衍。不如袖手坐，六用都怀卷。风雷生謦欬，万窍自号喘。诗人思无邪，孟子内自反。大珠分一月，细绠合两茧。累然挂禅林，妙用夫岂浅。
明日南禅和诗不到故重赋数珠篇以督之二首  其二::苏轼::朝来取饭化，乃是维摩遣。全锋虽未露，半藏已曾转。说有陋裴頠，谈无笑王衍。看经聊尔耳，遮眼初不卷。三咤故自醒，一鸡何由喘。请归视故椟，静夜珠当反。安居三十年，古衲磨山茧。持珠尚默坐，岂是功用浅。
用前韵再和霍大夫::苏轼::文字先生饮，江山清献游。典刑传父老，樽俎继风流。度岭逢梅雨，还家指麦秋。自惭鸿雁侣，争集稻粱洲。野阔横双练，城坚耸百楼。行看凤尾诏，却下虎头州。君意已吴越，我行无去留。归途应食粥，乞米使君舟。
用前韵再和许朝奉::苏轼::高门元世旧，客路晚追游。清绝闻诗语，疏通岂法流。传有有衣钵，断狱尽春秋。邂逅陪车马，寻芳谢朓洲。凄凉望乡国，得句仲宣楼。恨赋投湘水，悲歌祀柳州。何如五字律，相与一樽留。更约登尘外，归时月满舟。
用前韵再和孙志举::苏轼::人众者胜天，天定亦胜人。邓通岂不富，郭解安得贫。惊飞贺厦燕，走散入幕宾。醉眠中山酒，梦结南柯姻。宠辱能几何，悲欢浩无垠。回视人间世，了无一事真。洒扫古玉局，香火通帝闉。我室思无邪，我堂德有邻。所至为乡里，事贤友其仁。之子富经术，蔚如井大春。蜿蟺楚南极，淑气生此民。唱高和自寡，非我谁当亲。譬彼嶰谷竹，剪裁待伶伦。俗学吁可鄙，纸缯配刍银。聊将调痴鬼，亦复争华新。愿子事笃实，浮言扫谵谆。穷通付造物，得丧理本均。期子如太仓，会当发陈陈。
崔文学甲携文见过萧然有出尘之姿问之则孙介夫之甥也故复用前韵赋一篇示志举::苏轼::象服盛簪珥，岂是邢夫人。敝衣破冠履，可怜范叔贫。君看崔员外，晚就观国宾。当年颇赫赫，翁妪争为姻。蹭蹬阻风水，横斜挂边垠。青衫映白发，今似梅子真。道存百无害，甘守吴市闉。自言总角岁，慈母为择邻。邦人惊似舅，矫矫恶不仁。诗文非他师，家法乃富春。岂非空同秀，为国产隽民。挺然齐鲁生，近出姬姜亲。为文不在多，一颂了伯伦。清诗要锻炼，乃得铅中银。自我迁岭外，七见槐火新。著书已绝笔，一默含千谆。蒉桴和苇籥，天节非人均。时时自娱嬉，岂为俗子陈。
画车二首  其一::苏轼::何人画此只轮车，便是当年敧器图。上易下难须审细，左提右挈免疏虞。
画车二首  其二::苏轼::九衢歌舞颂王明，谁恻寒泉独自清。赖有千车能散福，化为膏雨满重城。
寄题潭州徐氏春晖亭::苏轼::曈曈晓日上三竿，客向东风竞倚栏。穿竹鸟声惊步武，入檐花影落杯盘。勿嫌步月临玄圃，冷笑乘槎向海滩。胜概直应吟不尽，凭君寄与画图看。
次韵江晦叔二首  其一::苏轼::人老家何在，龙眠雨未惊。酒船回太白，稚子候渊明。幸与登仙郭，同依坐啸成。小楼看月上，剧饮到参横。
次韵江晦叔二首  其二::苏轼::钟鼓江南岸，归来梦自惊。浮云时事改，孤月此心明。雨已倾盆落，诗仍翻水成。二江争送客，木杪看桥横。
次韵江晦叔兼呈器之::苏轼::横空初不跨鹏鳌，但觉胡床步步高。一枕昼眠春有梦，扁舟夜渡海无涛。归来又见颠茶陆，多病仍逢止酒陶。笑说南荒底处所，祇今榕叶下庭皋。
寒食与器之游南塔寺寂照堂::苏轼::城南钟鼓鬬清新，端为投荒洗瘴尘。总是镜空堂上客，谁为寂照境中人。红英扫地风惊晓，绿叶成阴雨洗春。记取明年作寒食，杏花曾与此翁邻。
绝句::苏轼::柴桑春晚思依依，屋角鸣鸠雨欲飞。昨日已收寒食火，吹花风起却添衣。
器之好谈禅不喜游山山中笋出戏语器之可同参玉版长老作此诗::苏轼::丛林真百丈，法嗣有横枝。不怕石头路，来参玉版师。聊凭柏树子，与问箨龙儿。瓦砾犹能说，此君那不知。
王子直去岁送子由北归往返百舍今又相逢赣上戏用旧韵作诗留别::苏轼::米尽无人典破裘，送行万里一邹游。解舟又欲携君去，归舍聊须与妇谋。闻道年来丹伏火，不愁老去雪蒙头。剩买山田添鹤口，庙堂新拜富民侯。
戏赠虔州慈云寺鉴老::苏轼::居士无尘堪洗沐，道人有句借宣扬。窗间但见蝇钻纸，门外惟闻佛放光。遍界难藏真薄相，一丝不挂且逢场。却须重说圆通偈，千眼熏笼是法王。
虔州吕倚承事年八十三读书作诗不已好收古今帖贫甚至食不足::苏轼::扬雄老无子，冯衍终不遇。不识孔方兄，但有灵照女。家藏古今帖，墨色照箱筥。饥来据空案，一字不堪煮。枯肠五千卷，磊落相撑拄。吟为蜩蛩声，时有岛可句。为语里长者，德齿敬已古。如翁有几人，薄少可时助。
永和清都观谢道士童颜鬒发问其年生于丙子盖与予同求此诗::苏轼::镜湖敕赐老江东，未似西归玉局翁。敧枕未容春梦断，清都宛在默存中。每逢佳境携儿去，试问行年与我同。自笑余生消底物，半篙清涨百滩空。
赠诗僧道通::苏轼::雄豪而妙苦而腴，祇有琴聪与蜜殊。语带烟霞从古少，气含蔬笋到公无。香林乍喜闻薝卜，古井惟惭断辘轳。为报韩公莫轻许，从今岛可是诗奴。
张竞辰永康所居万卷堂::苏轼::君家四壁如相如，卷藏天禄吞石渠。岂惟邺侯三万轴，家有世南行秘书。儿童拍手笑何事，笑人空腹谈经义。未许中郎得异书，且与扬雄说奇字。清江萦山碧玉环，下有老龙千古闲。知君好事家有酒，化为老人夜扣关。留侯之孙书满腹，玉函宝方何用读。濠梁空复五车多，圯上从来一编足。
刘壮舆长官是是堂::苏轼::闲燕言仁义，是非安可无。非非义之属，是是仁之徒。非非近乎讪，是是近乎谀。当为感麟翁，善恶分锱铢。抑为阮嗣宗，臧否两含糊。刘君有家学，三世道益孤。陈古以刺今，䌷史行天诛。皎皎大明镜，百陋逢一姝。鹗立时四顾，何由扰群狐。作堂名是是，自说行坦途。孜孜称善人，不善自远徂。愿君置座右，此语禹所谟。
予昔作壶中九华诗其后八年复过湖口则石已为好事者取去乃和前韵以自解云::苏轼::江边阵马走千峰，问讯方知冀北空。尤物已随清梦断，真形犹在画图中。归来晚岁同元亮，却扫何人伴敬通。赖有铜盆修石供，仇池玉色自璁珑。
次韵郭功甫观予画雪雀有感二首  其一::苏轼::早知臭腐即神奇，海北天南总是归。九万里风安税驾，云鹏今悔不卑飞。
次韵郭功甫观予画雪雀有感二首  其二::苏轼::可怜倦鸟不知时，空羡骑鲸得所归。玉局西南天一角，万人沙苑看孤飞。
次韵法芝举旧诗一首::苏轼::春来何处不归鸿，非复羸牛踏旧踪。但愿老师真似月，谁家瓮里不相逢。
次旧韵赠清凉长老::苏轼::过淮入洛地多尘，举扇西风欲污人。但怪云山不改色，岂知江月解分身。安心有道年颜好，遇物无情句法新。送我长芦舟一叶，笑看雪浪满衣巾。
戏赠孙公素::苏轼::披扇当年笑温峤，握刀晚岁战刘郎。不须戚戚如冯衍，便与时时说李阳。
睡起闻米元章冒热到东园送麦门冬饮子::苏轼::一枕清风直万钱，无人肯买北窗眠。开心暖胃门冬饮，知是东坡手自煎。
梦中作寄朱行中::苏轼::舜不作六器，谁知贵玙璠。哀哉楚狂士，抱璞号空山。相如起睨柱，头璧与俱还。何如郑子产，有礼国自闲。虽微韩宣子，鄙夫亦辞环。至今不贪宝，凛然照尘寰。
答径山琳长老::苏轼::与君皆丙子，各已三万日。一日一千偈，电往那容诘。大患缘有身，无身则无疾。平生笑罗什，神咒真浪出。
春帖子词 皇帝阁六首 其一::苏轼::霭霭龙旗色，琅琅木铎音。数行宽大诏，四海发生心。
春帖子词 皇帝阁六首 其二::苏轼::旸谷宾初日，清台告协风。愿如风有信，长与日俱中。
春帖子词 皇帝阁六首 其三::苏轼::草木渐知春，萌芽处处新。从今八千岁，合抱是灵椿。
春帖子词 皇帝阁六首 其四::苏轼::圣主忧民未解颜，天教瑞雪报丰年。苍龙挂阙农祥正，老稚相呼看藉田。
春帖子词 皇帝阁六首 其五::苏轼::昨夜东风入律新，玉关知有受降人。圣恩与解河湟冻，共得中原草木春。
春帖子词 皇帝阁六首 其六::苏轼::翰林职在明光里，行乐诗成拜舞中。不待惊开小桃杏，始知天子是天公。
春帖子词 太皇太后阁六首 其一::苏轼::雕刻春何力，欣荣物自知。发生虽有象，覆载本无私。
春帖子词 太皇太后阁六首 其二::苏轼::小殿黄金榜，珠帘白玉钩。一声双日跸，春色满皇州。
春帖子词 太皇太后阁六首 其三::苏轼::仗下春朝散，宫中昼漏稀。两厢休侍御，应下读书帏。
春帖子词 太皇太后阁六首 其四::苏轼::五日占云十日风，忧勤终岁为三农。春来有喜何人见，好学神孙类祖宗。
春帖子词 太皇太后阁六首 其五::苏轼::共道十年无腊雪，且欣三白压春田。尽驱南亩扶犁手，稍发中都朽贯钱。
春帖子词 太皇太后阁六首 其六::苏轼::不独清心能省事，应缘克己自销兵。传闻塞外千君长，欲趁新年贺太平。
春帖子词 皇太后阁六首 其一::苏轼::宝册琼瑶重，新庭松桂香。雪消春未动，碧瓦丽朝阳。
春帖子词 皇太后阁六首 其二::苏轼::瑞日明天仗，仙云拥寿山。倚栏春昼永，金母在人间。
春帖子词 皇太后阁六首 其三::苏轼::朝罢金铺掩，人闲宝瑟尘。欲知慈俭德，书史乐青春。
春帖子词 皇太后阁六首 其四::苏轼::仙家日月本长闲，送腊迎春亦偶然。翠管银罂传故事，金花彩胜作新年。
春帖子词 皇太后阁六首 其五::苏轼::彤史年来不绝书，三朝德化妇承姑。宫中侍女减珠翠，雪里贫民得袴襦。
春帖子词 皇太后阁六首 其六::苏轼::边庭无事羽书稀，闲遣词臣进小诗。共助至尊歌喜事，今年春日得春衣。
春帖子词 皇太妃阁五首 其一::苏轼::苇桃犹在户，椒柏已称觞。岁美风先应，朝回日渐长。
春帖子词 皇太妃阁五首 其二::苏轼::甲观开千柱，飞楼擢九层。雪残乌鹊喜，翔舞下觚棱。
春帖子词 皇太妃阁五首 其三::苏轼::孝心日奉东朝养，俭德应师大练风。太史新年瞻瑞气，四星明润紫宫中。
春帖子词 皇太妃阁五首 其四::苏轼::九门挂月未催班，清禁风和玉漏闲。崇庆早朝银烛下，珮环声在五云间。
春帖子词 皇太妃阁五首 其五::苏轼::东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。
春帖子词 夫人阁四首 其一::苏轼::彩胜镂新语，酥盘滴小诗。升平多乐事，应许外庭知。
春帖子词 夫人阁四首 其二::苏轼::细雨晓风柔，春声入御沟。已漂新荇没，犹带断冰流。
春帖子词 夫人阁四首 其三::苏轼::扶桑初日映帘升，已觉铜瓶暖不冰。七种共挑人日菜，千枝先剪上元灯。
春帖子词 夫人阁四首 其四::苏轼::雪消鸳瓦已流凘，风暖犀盘尚镇帷。缥缈紫箫明月下，璧门桂影夜参差。
端午帖子词 皇帝阁六首 其一::苏轼::盛德初融后，潜阴未姤时。侍臣占易象，明两作重离。
端午帖子词 皇帝阁六首 其二::苏轼::采秀撷群芳，争储百药良。太医初荐艾，庶草验蕃昌。
端午帖子词 皇帝阁六首 其三::苏轼::微凉生殿阁，习习满皇都。试问吾民愠，南风为解无。
端午帖子词 皇帝阁六首 其四::苏轼::西槛新来玉宇风，侍臣茗椀得雍容。庭槐似识天颜喜，舞破清阴作两龙。
端午帖子词 皇帝阁六首 其五::苏轼::讲余交翟转回廊，始觉深宫夏日长。扬子江心空百炼，只将无逸鉴兴亡。
端午帖子词 皇帝阁六首 其六::苏轼::一扇清风洒面寒，应缘飞白在冰纨。坐知四海蒙膏泽，沐浴君王德似兰。
端午帖子词 太皇太后阁六首 其一::苏轼::渐台通翠浪，暑殿转清风。帘卷东朝散，金乌未遽中。
端午帖子词 太皇太后阁六首 其二::苏轼::日永蚕收簇，风高麦上场。朝来藉田令，菰黍献时芳。
端午帖子词 太皇太后阁六首 其三::苏轼::舞羽诸羌伏，销兵万汇苏。只应黄纸诰，便是赤灵符。
端午帖子词 太皇太后阁六首 其四::苏轼::令节陈诗岁岁新，从官何以寿吾君。愿储医国三年艾，不作沉湘九辩文。
端午帖子词 太皇太后阁六首 其五::苏轼::忠臣谅节今千岁，孝女孤风满四方。不复巫阳占郢梦，空余仲御扣河章。
端午帖子词 太皇太后阁六首 其六::苏轼::长养恩深动植均，只忧贪吏尚残民。外廷已拜枭羹赐，应助吾君去不仁。
端午帖子词 皇太后阁六首 其一::苏轼::露簟琴书冷，雕盘饵新。深宫犹畏日，应念暑耘人。
端午帖子词 皇太后阁六首 其二::苏轼::万岁菖蒲酒，千金琥珀杯。年年行乐处，新月挂池台。
端午帖子词 皇太后阁六首 其三::苏轼::翠筒初裹楝，芗黍复缠菰。水殿开冰鉴，琼浆冻玉壶。
端午帖子词 皇太后阁六首 其四::苏轼::秘殿扶疏夏木深，雨余初有一蝉吟。应将嬴女乘鸾扇，更助南风长棘心。
端午帖子词 皇太后阁六首 其五::苏轼::上林珍木暗池台，蜀产吴包万里来。不独盘中见卢橘，时于粽里得杨梅。
端午帖子词 皇太后阁六首 其六::苏轼::闵楚遗风万古情，沅湘旧俗到金明。翠舆黄伞何时幸，画鹢飞凫尽日横。
端午帖子词 皇太妃阁五首 其一::苏轼::午景帘栊静，薰风草木酣。谁知恭俭德，彩缕出亲蚕。
端午帖子词 皇太妃阁五首 其二::苏轼::雨细方梅夏，风高已麦秋。应怜百花尽，绿叶暗红榴。
端午帖子词 皇太妃阁五首 其三::苏轼::辟兵已佩灵符小，续命仍萦彩缕长。不为祈禳得天助，要令风俗乐时康。
端午帖子词 皇太妃阁五首 其四::苏轼::玉盆沉李滟清泉，金鸭嘘空袅细烟。自有梧楸障畏日，仍欣麦黍报丰年。
端午帖子词 皇太妃阁五首 其五::苏轼::良辰乐事古难同，绣茧朱丝奉两宫。仁孝自应禳百沴，艾人桃印本无功。
端午帖子词 夫人阁四首 其一::苏轼::肃肃槐庭午，沉沉玉漏稀。皇恩乐佳节，鬬草得珠玑。
端午帖子词 夫人阁四首 其二::苏轼::节物荆吴旧，嬉游禁掖闲。仙风随画箑，拜赐落人间。
端午帖子词 夫人阁四首 其三::苏轼::五彩萦筒秫稻香，千门结艾鬓髯张。旋开宝典寻风物，要及灵辰共祓禳。
端午帖子词 夫人阁四首 其四::苏轼::欲晓铜瓶下井栏，铿锽金殿发清寒。似闻人世南风热，日上墙东问几竿。
坤成节集英殿宴教坊词致语口号::苏轼::三朝遗老九门前，又见承平大有年。文母忧勤初化俗，曾孙仁孝已通天。史书元祐三千牍，乐奏坤成第一篇。欲采蟠桃归献寿，蓬莱清浅半桑田。
集英殿秋宴教坊词致语口号::苏轼::霜霏碧瓦尚生烟，日泛彤庭已集仙。霭霭四门多吉士，熙熙万国屡丰年。高秋爽气明宫殿，元祐和声入管弦。菊有芳兮兰有秀，从臣谁和白云篇。
兴龙节集英殿宴教坊词致语口号::苏轼::凛凛重瞳日月新，四方惊喜识天人。共知若木初升旦，且种蟠桃莫计春。请吏黑山归属国，给扶黄发拜严宸。紫皇应在红云里，试问清都侍从臣。
兴龙节集英殿宴教坊词致语口号::苏轼::风卷云舒合两班，曈曈瑞日映天颜。观书已获千秋镜，积德长为万岁山。腊雪未消三务起，壬人不用五兵闲。相逢父老争相贺，却笑华胥是梦间。
紫宸殿正旦教坊词致语口号::苏轼::九霄清跸一声雷，万物欣荣意已开。晓日自随天仗出，春风不待斗杓回。行看菖叶催耕耤，共喜椒花映寿杯。欲识太平全盛事，振振鹓鹭满云台。
集英殿春宴教坊词致语口号::苏轼::万人歌舞乐芳辰，长养恩深第四春。令下风雷常有信，时来草木岂知仁。璿玑已正三阶泰，玉琯初知九奏均。更欲年年同此乐，故应相继得元臣。
斋日致语口号::苏轼::娲皇得道自神仙，金母长生不计年。甲子会逢三朔旦，岁星行看两周天。消兵渐觉腰无犊，种德方知福有田。彤管何人书后会，椒花椿颂一时编。
赵倅成伯母生日致语口号::苏轼::今朝寿酒泛黄花，郁郁葱葱气满家。愿得唐儿舞一曲，莫嫌国小向长沙。
寒食宴提刑致语口号::苏轼::云间画鼓叠春雷，千骑寻芳戏马台。半道已逢山简醉，万人争看谪仙来。淮西按部威尤凛，历下怀仁首重回。还把去年留客意，折花临水更徘徊。
黄楼致语口号::苏轼::一新柱石壮严闉，更值西风落帽辰。不用游从夸燕子，直将气焰压波神。山川尚遶当时国，城郭犹飘广陌尘。谁凭阑干赏风月，使君留意在斯民。
王氏生日致语口号::苏轼::罗浮山下已三春，松笋穿阶昼掩门。太白犹逃水仙洞，紫箫来问玉华君。天容水色聊同夜，发泽肤光自鉴人。万户春风为子寿，坐看沧海起扬尘。
严颜碑::苏轼::先主反刘璋，兵意颇不义。孔明古豪杰，何乃为此事。刘璋固庸主，谁为死不二。严子独何贤，谈笑傲砧几。国亡君已执，嗟子死谁为。何人刻山石，使我空涕泪。吁嗟断头将，千古为病悸。
永安宫::苏轼::千古陵谷变，故宫安得存。徘徊问耆老，惟有永安门。游人杂楚蜀，车马晚喧喧。不见重楼好，谁知昔日尊。吁嗟蜀先主，兵败此亡魂。只应法正死，使公去遭燔。
戏作贾梁道诗::苏轼::嵇绍似康为有子，郗超叛鉴是无孙。如今更恨贾梁道，不杀公闾杀子元。
嘲子由::苏轼::堆几盏埃简，攻之如蠹虫。谁知圣人意，不尽书籍中。曲尽弦犹在，器成机见空。妙哉斲轮手，堂下笑桓公。
题永叔会老堂::苏轼::三朝出处共雍容，岁晚交情见二公。乘兴不辞千里远，放怀还喜一樽同。嘉谋定国垂青史，盛事传家有素风。自顾尘缨犹未濯，九霄终日羡冥鸿。
留题徐氏花园二首  其一::苏轼::莫寻群玉山头路，莫看刘郎观里花。但解闭门留我住，主人休问是谁家。
留题徐氏花园二首  其二::苏轼::退之身外无穷事，子美樽前欲尽花。更有多情君未识，不随柳絮落人家。
游灵隠寺戏赠开轩李居士::苏轼::推倒垣墙也不难，一轩复作两轩看。若教从此成千里，巧历如今也被谩。
钱道人有诗云直须认取主人翁作两绝戏之  其一::苏轼::首断故应无断者，冰销那复有冰知。主人若苦令侬认，认主人人竟是谁。
钱道人有诗云直须认取主人翁作两绝戏之  其二::苏轼::有主还须更有宾，不如无境自无尘。只从半夜安心后，失却当前觉痛人。
赵成伯家有丽人仆忝乡人不肯开樽徒吟春雪美句次韵一笑::苏轼::绣帘朱户未曾开，谁见梅花落镜台。试问高吟三十韵，何如低唱两三杯。莫言衰鬓聊相映，须得纤腰与共回。知道文君隔青琐，梁园赋客肯言才。
成伯家宴造坐无由辄欲效颦而酒已尽入夜不欲烦扰戏作小诗求数酌而已::苏轼::道士令严难继和，僧伽帽小却空回。隔篱不唤邻翁饮，抱瓮须防吏部来。
成伯席上赠所出妓川人杨姐::苏轼::坐来真个好相宜，深注唇儿浅画眉。须信杨家佳丽种，洛川自有浴妃池。
奉和成伯大雨中会客解嘲::苏轼::乐事难并真实语，坐排用意多乖误。兴来取次或成欢，瓦钩却胜黄金注。我生祸患久不择，肯为一时风雨阻。天公变化岂有常，明月行看照归路。
泗州过仓中刘景文老兄戏赠一绝::苏轼::既聚伏波米，还数魏舒筹。应笑苏夫子，侥幸得湖州。
次韵回文三首  其一::苏轼::春机满织回文锦，粉泪挥残露井桐。人远寄情书字小，柳丝低日晚庭空。
次韵回文三首  其二::苏轼::红笺短写空深恨，锦句新翻欲断肠。风叶落残惊梦蝶，戍边回雁寄情郎。
次韵回文三首  其三::苏轼::羞云敛惨伤春暮，细缕诗成织意深。头畔枕屏山掩恨，日昏尘暗玉窗琴。
数日前梦一僧出二镜求诗僧以镜置日中其影甚异其一如芭蕉其一如莲花梦中与作诗::苏轼::君家有二镜，光景如湛卢。或长如芭蕉，或圆如芙蕖。飞电著子壁，明月入我庐。月下合三璧，日月跳明珠。问子是非我，我是非文殊。
赠人::苏轼::别后休论信息疏，仙凡自古亦殊途。蓬山路远人难到，霜柏威高道转孤。旧赏未应忘楚国，新诗闻已满皇都。谁怜泽畔行吟者，目断长安貌欲枯。
寄子由::苏轼::厌暑多应一向慵，银钩秀句益疏通。也知堆案文书满，未暇开轩砚墨中。湖面新荷空照水，城头高柳漫摇风。吏曹不是尊贤事，谁把前言语化工。
题沈君琴::苏轼::若言琴上有琴声，放在匣中何不鸣。若言声在指头上，何不于君指上听。
洗儿戏作::苏轼::人皆养子望聪明，我被聪明误一生。惟愿孩儿愚且鲁，无灾无难到公卿。
赠江州景德长老::苏轼::白足高僧解达观，安排春事满幽栏。不须天女来相试，总把空花眼里看。
半山亭::苏轼::登岭势巍巍，莲峰太华齐。凭栏红日早，回首白云低。松柏月中老，猿猴物外啼。禅师吟绝后，千古指人迷。
常山赠刘镃::苏轼::刘侯年少日，骏马拊便面。援弓雁自落，不待白羽贯。
送范德孺::苏轼::渐觉东风料峭寒，青蒿黄韭试春盘。遥想庆州千嶂里，暮云衰草雪漫漫。
获鬼章二十韵::苏轼::青唐有逋寇，白首已穷妖。窃据临洮郡，潜通讲渚桥。庙谋周召虎，边帅汉班超。坚垒千兵破，连航一炬烧。擒奸从窟穴，奏捷上烟霄。诡异人图像，欢娱路载谣。干诛非一事，伐叛自先朝。取道经陵寝，前期告庙祧。西来闻几日，面缚见今朝。二圣临云陛，千官溢海潮。载囚车𫐆辘，失主马萧条。横拜如蹲犬，胡装尚衣貂。理卿辞具服，译长舌初调。缓死恩殊厚，求生尾屡摇。慈仁逢太母，宽厚戴唐尧。赤手真擒虎，和羹未赐枭。藁街虚授首，东市偶全腰。困兽何须杀，遗雏或可招。威声西振夏，武节北通辽。帝道有强弱，天时或长消。羌情防报复，军胜忌矜骄。慎重关西将，奇功勿再要。
次韵子由题憩寂图后::苏轼::东坡虽是湖州派，竹石风流各一时。前世画师今姓李，不妨还作辋川诗。
题李伯时渊明东篱图::苏轼::彼哉嵇阮曹，终以明自膏。靖节固昭旷，归来侣蓬蒿。新霜著疏柳，大风起江涛。东篱理黄菊，意不在芳醪。白衣挈壶至，径醉还游遨。悠然见南山，意与秋气高。
次韵黄鲁直书伯时画王摩诘::苏轼::前身陶彭泽，后身韦苏州。欲觅王右丞，还向五字求。诗人与画手，兰菊芳春秋。又恐两皆是，分身来入流。
次韵黄夷仲茶磨::苏轼::前人初用茗饮时，煮之无问叶与骨。寖穷厥味臼始用，复计其初碾方出。计尽功极至于磨，信哉智者能创物。破槽折杵向墙角，亦其遭遇有伸屈。岁久讲求知处所，佳者出自衡山窟。巴蜀石工强镌凿，理疏性软良可咄。予家江阳远莫致，尘土何人为披拂。
和钱四寄其弟龢::苏轼::老来日月似车轮，此去知逢几个春。昨夜冰花犹作柱，晓来梅子已生人。
病后醉中::苏轼::病为兀兀安身物，酒作逢逢入脑声。堪笑钱塘十万户，官家付与老书生。
此君轩::苏轼::云幢烟节十洲人，犀甲檀枪百万军。翳荟丛生何足道，此君真是此君君。
参寥惠杨梅::苏轼::新居未换一根椽，只有杨梅不直钱。莫共金家鬬甘苦，参寥不是老婆禅。
秋兴三首  其一::苏轼::野鸟游鱼信往还，此身同寄水云间。谁家晚吹残红叶，一夜归心满旧山。可慰摧颓仍健食，比来通脱屡酡颜。年华岂是催人老，双鬓无端只自斑。
秋兴三首  其二::苏轼::故里依然一梦前，相携重上钓鱼船。尝陪大幕全陈迹，谬忝承明愧昔年。报国无成空白首，退耕何处有名田。黄鸡白酒云山约，此计当时已浩然。
秋兴三首  其三::苏轼::浴凤池边星斗光，宴余香满上书囊。楼前夜月低韦曲，云里车声出未央。去国何年双鬓雪，黄花重见一枝霜。伤心无限厌厌梦，长似秋宵一倍长。
书辩才白云堂壁::苏轼::不辞清晓扣松扉，却值支公久不归。山鸟不鸣天欲雪，卷帘惟见白云飞。
观湖二首  其一::苏轼::乘槎远引神仙客，万里清风上海涛。回首不知沙界小，飘衣犹觉色尘高。须弥有顶低垂日，兜率无根下戴鳌。释梵茫然齐劫火，飞云不觉醉陶陶。
观湖二首  其二::苏轼::朝阳照水红光开，玉涛银浪相徘徊。山分宿雾尽宽远，云驾高风驰送来。升霞彩色敧残火，及物气焰明纤埃。可怜极大不知已，浮生野马悠悠哉。
醉题信老方丈::苏轼::鹤作精神松作筋，阶庭兰玉一时春。愿君且住三千岁，长与东坡作主人。
三萼牡丹::苏轼::风雨何年别，留真向此邦。至今遗恨在，巧过不成双。
美哉一首送韦城主簿欧阳君::苏轼::美哉水，洋洋乎。我怀先生，送之子于城隅。洋洋乎，美哉水。我送之子，至于新渡。念彼嵩雒，眷焉西顾。之子于迈，至于白马。白马旧邦，其构维新。邦人流涕，画舫之孙。相其口髯，尚克似之。先生遗民，之子往字。
闻潮阳吴子野出家::苏轼::予昔少年日，气盖里闾侠。自言似剧孟，叩门知缓急。千金已散尽，白首空四壁。烈士叹暮年，老骥悲伏枥。妻孥真敝屣，脱弃何足惜。四大犹幻座，衣冠矧外物。一朝发无上，愿老灵山宅。世事子如何，禅心久空寂。世间出世间，此道无两得。故应入枯槁，习气要除拂。丈夫生岂易，趣舍志匪石。当为狮子吼，佛法无南北。
被命南迁途中寄定武同僚::苏轼::人事千头及万头，得时何喜失时忧。只知紫绶三公贵，不觉黄粱一梦游。适见恩纶临定武，忽遭分职赴英州。南行若到江干侧，休宿浔阳旧酒楼。
清远舟中寄怀贾耘老::苏轼::小寒初度梅花岭，万壑千巌背人境。清远聊为泛宅行，一梦分明堕乡井。觉来满眼是湖山，鸭绿波摇凤凰影。海陵居士无云梯，岁晚结庐苕水湄。山腰自悬苍玉佩，野马不受黄金羁。门前车盖猎猎走，笑倚清流数鬓丝。汀洲相见春风起，白蘋吹花散烟水。万里飘蓬未得归，目断沧浪泪如洗。北雁南来遗素书，苦言大浸没我庐。清斋十日不然鼎，曲突往往巢龟鱼。今年玉粒贱如水，青铜欲买囊已虚。人生百年如寄耳，七十朱颜能有几。有子休论贤与愚，倪生枉欲带经锄。天南看取东坡叟，可是平生废读书。
惠州灵惠院壁间画一仰面向天醉僧云是蜀僧隠峦所作题诗于其下::苏轼::直视无前气吐虹，五湖三岛在胸中。相逢莫怪不相揖，只见山僧不见公。
赠包安静先生茶二首  其一::苏轼::皓色生瓯面，堪称雪见羞。东坡调诗腹，今夜睡应休。
赠包安静先生茶二首  其二::苏轼::建茶三十片，不审味如何。奉赠包居士，僧房战睡魔。
过海得子由书::苏轼::经过废来久，有弟忽相求。门外三竿日，江关一叶秋。萧疏悲白发，漫浪散穷愁。世事江声外，吾生幸自休。
过黎君郊居::苏轼::半园荒草没佳蔬，煮得占禾半是𫉄。万事思量都是错，不如还叩仲尼居。
和陶归去来兮辞::苏轼::归去来兮，吾方南迁安得归。卧江海之澒洞，吊鼓角之凄悲。迹泥蟠而愈深，时电往而莫追。怀西南之归路，梦良是而觉非。悟此生之何常，犹寒暑之异衣。岂袭裘而念葛，盖得觕而丧微。我归甚易，匪驰匪奔。俯仰还家，下车阖门。藩垣虽缺，堂室故存。挹吾天醴，注之漥尊。饮月露以洗心，餐朝霞而眩颜。混客主而为一，俾妇姑之相安。知盗窃之何有，乃掊门而折关。廓圜镜以外照，纳万象而中观。治废井以晨汲，滃百泉之夜还。守静极以自作，时爵跃而鲵桓。归去来兮，请终老于斯游。我先人之敝庐，复舍此而焉求。均海南与漠北，挈往来而无忧。畸人告予以一言，非八卦与九畴。方饥须粮，已济无舟。忽人牛之皆丧，但乔木与高丘。警六用之无成，自一根之返流。望故家而求息，曷中道之三休。已矣乎，吾生有命归有时，我初无行亦无留。驾言随子听所之，岂以师南华而废从安期。谓汤稼之终枯，遂不溉而不耔。师渊明之雅放，和百篇之新诗。赋归来之清引，我其后身盖无疑。
南华老师示四韵事忙姑以一偈答之::苏轼::恶业相缠五十年，常行八棒十三禅。却著衲衣归玉局，自疑身是五通仙。
过岭寄子由::苏轼::投章献策谩多谈，能雪冤忠死亦甘。一片丹心天日下，数行清泪岭云南。光荣归珮呈佳瑞，瘴疠幽居弄晚岚。从此西风庾梅谢，却迎谁与马毵毵。
梦中绝句::苏轼::楸树高花欲插天，暖风迟日共茫然。落英满地君方见，惆怅春光又一年。
戏足柳公权联句::苏轼::人皆苦炎热，我爱夏日长。薰风自南来，殿阁生微凉。一为居所移，苦乐永相忘。愿言均此施，清阴分四方。
送别::苏轼::鸭头春水浓如染，水面桃花弄春脸。衰翁送客水边行，沙衬马蹄乌帽点。昂头问客几时归，客道秋风黄叶飞。系马绿杨开口笑，傍山依约见斜晖。
颜阖::苏轼::颜阖古有道，躬耕自衣食。区区鲁小邦，不足隠明德。轺车来我门，聘币继金璧。出门应使者，耕稼不谋国。但疑误将命，非敢惮行役。使者反锡命，户庭空履迹。薄俗徇世荣，截趾履之适。所重易所轻，隋珠弹飞翼。伊人畏照影，独往就阴息。鼎俎荐忠贤，谁能死燔炙。念彼藏衣冠，安知获尧客。
梦雪::苏轼::残杯失春温，破被生夜悄。开门万山白，俯仰同一照。虽时出圭角，固自绝瑕窍。儿童勿惊怪，调汝得一笑。
戏赠田辨之琴姬::苏轼::流水随弦滑，清风入指寒。坐中有狂客，莫近绣帘弹。
书黄筌画翎毛花蝶图二首  其一::苏轼::短翎长喙喜喧卑，曳练双翔亦自奇。赖有黄鹂鬬嬛好，独依藓石立多时。
书黄筌画翎毛花蝶图二首  其二::苏轼::绿阴青子已愁人，忍见中庭燕麦新。怊怅刘郎今白首，时来看卷觅余春。
寒食夜::苏轼::漏声透入碧窗纱，人静秋千影半斜。沉麝不烧金鸭冷，淡云笼月照梨花。
陆莲庵::苏轼::何妨红粉唱迎仙，来伴山僧到处禅。陆地生花安足怪，而今更有火中莲。
书寄韵::苏轼::已将镜镊投诸地，喜见苍颜白发新。历数三朝轩冕客，色声谁是独完人。
谒敦诗先生因留一绝::苏轼::凛凛人言君似雪，我言凛凛雪如君。时人尽怪苏司业，不解将钱与广文。
绝句二首  其一::苏轼::峨峨叠石立何孤，赖有萧萧翠竹俱。日暮无人鸥鸟散，空留野水伴寒芦。
绝句二首  其二::苏轼::漠漠秋高露气清，新蒲倚石近溪生。夜来雨后西风急，静向窗前似有声。
春夜::苏轼::春宵一刻值千金，花有清香月有阴。歌管楼台声细细，秋千院落夜沉沉。
醉睡者::苏轼::有道难行不如醉，有口难言不如睡。先生醉卧此石间，万古无人知此意。
数日前梦人示余一卷文字大略若谕马者用吃蹶两字梦中甚赏之觉而忘其余戏作数语足之::苏轼::天骥虽老，举鞭脱逸。交驰蚁封，步中衡石。旁睨驽骀，丰肉灭节。徐行方轨，动辄吃蹶。天资相绝，未易致诘。
四十年前元夕与故人夜游得此句::苏轼::午夜胧胧淡月黄，梦回犹有暗尘香。纵横满地霜槐影，寂寞莲灯半在亡。
题李景元画::苏轼::闻说神仙郭恕先，醉中狂笔势澜翻。百年寥落何人在，只有华亭李景元。
又答毡帐::苏轼::卧病经旬减带围，清樽忘却故人期。莫嫌雪里闲毡帐，作事犹来未合时。
寿阳岸下::苏轼::街东街西翠幄成，池南池北绿钱生。幽人独来带残酒，偶听黄鹂第一声。
春日与闲山居士小饮::苏轼::一杯连坐两髯棋，数片深红入座飞。十分潋滟君休赤，且看桃花好面皮。
村醪二尊献张平阳  其一::苏轼::万户春浓酒似油，想须百瓮到床头。主人日饮三千客，应笑穷官送督邮。
村醪二尊献张平阳  其二::苏轼::诗里将军已筑坛，后来裨将欲登难。已惊老健苏梅在，更作风流王谢看。□出定知书满腹，瘦生应为语雕肝。□□洒落江山外，留与人间激懦官。
村醪二尊献张平阳  其三::苏轼::张公高躅不可到，我欲挽肩才觉难。事业已归前辈录，典刑留与后人看。诗如琢雪清牙颊，身觐飞龙吐胆肝。少负清名晚方用，白头翁竟作何官。
失题::苏轼::独鹤南飞送好音，山中桥梓共成阴。深衣伛偻如初命，卮酒从容向晚斟。城里谁家开寿域，堂东多士作儒林。清霜未落黄花在，笑折高枝绕鬓簪。
题王维画::苏轼::摩诘本词客，亦自名画师。平生出入辋川上，鸟飞鱼泳嫌人知。山光盎盎著眉睫，水声活活流肝脾。行吟坐咏皆自见，飘然不作世俗辞。高情不尽落缣素，连山绝涧开重帷。百年流落存一二，锦囊玉轴酬不赀。谁令食肉贵公子，不觉祖父驱熊罴。细毡浄几读文史，落笔璀璨传新诗。青山长江岂君事，一挥水墨光淋漓。手中五尺小横卷，天末万里分毫厘。谪官南出止均颍，此心通达无不之。归来缠裹任纨绮，天马性在终难羁。人言摩诘是初世，欲从顾老痴不痴。桓公崔公不可与，但可与我宽衰迟。
和张均题峡山::苏轼::孤舟转巌曲，古寺出云坳。岸迫鸟声合，水平山影交。堂虚泉漱玉，砌静笋遗苞。我为图名利，无因此结茅。
送虢令赵荐::苏轼::嗟我去国久，得君如得归。今君舍我去，从此故人稀。不惜故人稀，但恐晤语非。佳人西方子，佩服贝与玑。宛兮若处女，未始识户扉。何必识户扉，潜玉有光辉。
谢张太原送蒲桃::苏轼::冷官门户日萧条，亲旧音书半寂寥。惟有太原张县令，年年专遣送蒲桃。
读晋史::苏轼::沧海横流血作津，犬羊角出竞称真。中原岂是无豪杰，天遣群雄杀晋人。
读王衍传::苏轼::文非经国武非英，终日虚谈取盛名。至竟开门延羯寇，始知清论误苍生。
读后魏贺狄干传::苏轼::羊犬争雄宇内残，文风犹自到长安。当时枉被诗书误，惟有鲜卑贺狄干。
送司勋子才丈赴梓州::苏轼::别日已苦迫，见日未可期。曷不惜此日，相从把酒卮。人生初甚乐，譬若枰上棋。纵横听汝手，聚散岂吾知。胡为复嗟叹，实恨相识迟。念昔非亲旧，闻名自童儿。不见常隠忧，见之百忧披。相从未云几，别泪遽已垂。有如云间鹤，影过落寒池。举头已千里，可见不可追。我本蜀诸生，能言公少时。初为成都掾，治狱官苦卑。高才绝伦辈，邦伯忘等夷。是时最少年，白皙未有髭。风流能痛饮，敏捷好论诗。勇于鞲上鹰，不啻囊中锥。去蜀曾未久，得县复来眉。簿书纷满前，指画涣无疑。一年吏已服，渐能省鞭笞。二年民尽信，不复烦文移。三年厌闲寂，终日事桐丝。客来投其辖，醉倒不容辞。至今三十年，父老犹嗟咨。东川晚乃至，观者塞路岐。但见东人喜，不知西人悲。如今又继往，人事亦可奇。嗟此信偶然，或云数使之。王城多高爵，要路人争驰。公来席未暖，去不淅晨炊。屡为蜀人得，毋乃天见私。吾徒本学道，穷达理素推。况为二千石，所至可乐嬉。细思为县日，宾友存者谁。或终卧茅屋，或去悬金龟。或已登鬼籍，墓木如门楣。感时何倏忽，抚旧应涕洟。紫绶著更好，红颜蔚不衰。权奇玉勒马，阿那胡琴姬。逢人可与乐，慎勿苦相思。
送宋君用游辇下::苏轼::暴雨涨荒溪，尺水生洪流。中有泼泼鲤，泛然方快游。安知赤日烁，沸浪生浮沤。石密岸狭束，鳞鬣窘若囚。一失在藻乐，遂有辙鲋忧。誓将泛江湖，雪此喣沫羞。江湖与荒溪，巨细虽不侔。此流彼之派，联接讵阻修。超然奋跃去，势若鹰离鞲。浮沉谢群蛙，窟穴依长洲。洗刷沮洳泥，被服白纹裘。谁知岁月久，涌浪生咽喉。赖尔溪中物，虽困有远谋。不似沼沚间，四合狱万鲰。纵知有江湖，绵绵隔山丘。人生岂异此，穷达皆有由。吾乡广平君，少与轻薄游。堆金等屋梁，䅉百顷秋。朝廷罗红颜，夜庖炙肥牛。落魄穷书生，多以金帛收。高赀一朝尽，里巷谁青眸。儿女号饥寒，亲友寡馈赒。中夜起长叹，慷慨商声讴。我非田农家，安能事耝耰。又非将帅种，不惯挥戈矛。平生负壮气，岂可遂尔休。今我中丞公，位隆职兼优。官爵连九族，一门千骅骝。虽云富贵殊，敢以贫贱投。姻戚苦未远，我困岂我魗。八月秋风高，驾言动轻辀。将行来告别，求赠安敢廋。嗟子穷已甚，倚伏理亦周。溪鱼解如此，况子知公侯。马壮仆正健，去去其无留。
咏怪石::苏轼::家有粗险石，植之疏竹轩。人皆喜寻玩，吾独思弃捐。以其无所用，晓夕空崭然。砧础则甲斮，砥砚乃枯顽。于缴不可碆，以碑不可镌。凡此六用无一取，令人争免长物观。谁知兹石本灵怪，忽从梦中至吾前。初来若奇鬼，肩股何孱颜。渐闻声，久乃辨其言。云我石之精，愤子辱我欲一宣。天地之生我，族类广且蕃。子向所称用者六，星罗雹布盈溪山。伤残破碎为世役，虽有小用乌足贤。如我之徒亦甚寡，往往挂名经史间。居海岱者充禹贡，雅与铅松相差肩。处魏榆者白昼语，意欲警惧骄君悛。或在骊山拒强秦，万牛喘汗力莫牵。或从扬州感卢老，代我问答多雄篇。子今我得岂无益，震霆凛霜我不迁。雕不加文磨不莹，子盍节槩如我坚。以是赠子岂不伟，何必责我区区焉。吾闻石言愧且谢，丑状欻去不可攀。骇然觉坐想其语，勉书此诗席之端。
题西湖楼::苏轼::少年过了未衰颜，正在悲欢季孟间。细雨溟蒙湖上寺，东风摇荡酒中山。千金用尽终须老，百计寻思不似闲。醉里下楼知早晚，喧喧扶路笑歌还。
题双竹堂壁::苏轼::江上樯竿一百尺，山中楼台十二重。山僧楼上望江上，遥指樯竿笑杀侬。
风水洞闻二禽::苏轼::林外一声青竹笋，坐间半醉白头翁。春山最好不归去，惭愧春禽解劝侬。
法惠小饮以诗索周开祖所作::苏轼::立着巫娥多少时，安排云雨待清词。酒酣鲁叟频相忆，曲罢周郎尚不知。海鹞无踪飞过速，云龙有报发来迟。从今莫入寻春会，为欠梅花一首诗。
次韵陈时发太博双竹::苏轼::千年谁复继夷齐，凛凛霜筠此鬬奇。要识苍龙联蜺意，拟容丹凤宿凰枝。扶持有伴雪应怕，裁剪无人风自吹。莫遣骚人说连理，君看高节孰如雌。
周夫人挽词::苏轼::教子通经古所贤，安贫守道节尤坚。当熊遗烈传家世，投烛诸郎慰眼前。不待金花书诰命，忽惊玉树掩新阡。凯风吹棘君休咏，我亦孤怀一泫然。
天圣二僧皆蜀人不见留二绝  其一::苏轼::家山忘了脚腾腾，试作巴谈却解譍。不为游人问乡里，岂知身是锦城僧。
天圣二僧皆蜀人不见留二绝  其二::苏轼::方丈门开怪不迎，给孤邀供未还城。兴来且作寻安道，醉后何须觅老兵。
会饮有美堂答周开祖湖上见寄::苏轼::杜牧端来觅紫云，狂言惊倒石榴裙。岂知野客青筇杖，独卧山僧白簟纹。且向东皋伴王绩，未遑南越吊终军。新诗过与佳人唱，从此应难减一分。
和吴少卿绝句::苏轼::欲伴骚人赋百篇，归心要及菊花前。明朝知覆谁家瓿，犹有桓谭道必传。
题沈氏天隠楼::苏轼::楼上新诗二百篇，三吴处士最应贤。非夷非惠真天隠，忘世忘身恐地仙。散尽黄金犹好客，归来碧瓦自生烟。灵犀美璞无人识，蔚蔚空惊草木妍。
和人登海表亭::苏轼::谯门对耸压危坡，览胜无如此得多。尽见西山遮岱岭，迥分东野隔新罗。花时千圃堆红锦，雪昼双城叠白波。回首球场尤醒眼，一番风送鉴重磨。
会双竹席上奉答开祖长官::苏轼::松柏萧萧满故丘，知君怀抱尚悲秋。算来九九无多日，唱着三三忆旧游。皓月徘徊应许共，清诗妙绝不容酬。梅花社燕难相并，莫为吴娘暗泪流。
次韵答开祖::苏轼::泪滴秋风不为麟，虚名何用实之宾。烝豚未害为纯孝，狸首何妨助故人。好唤游湖缘路便，难邀入社为诗频。知君颇有东山兴，喝石巌前自过春。
北山广智大师回自都下过期而归时率开祖无悔同访之因留渌浄堂竹鹤二绝  其一::苏轼::渌浄堂前竹，秋期赴白云。不知缘底事，一日可无君。
北山广智大师回自都下过期而归时率开祖无悔同访之因留渌浄堂竹鹤二绝  其二::苏轼::渌浄堂前鹤，孤栖守竹轩。胸中无限事，恨汝不能言。
欲往湖州见孙莘老别公辅希元彦远醇之穆仲::苏轼::秋来欲见紫髯翁，待得梅花细萼红。记取上元灯火夜，道人犹在水晶宫。
富阳道中::苏轼::清晨振衣起，起步方池侧。徘徊俯丹楹，倒影见敧仄。不识陶靖节，定非风尘格。遥怀谢灵运，本自林泉客。予生忽世事，不以形为役。顾彼冕弁人，冕弁非予适。
赠青潍将谢承制::苏轼::吾皇有意缚单于，槌破铜山铸虎符。骁将新除三十六，精兵共领五千都。周王常德须攘狄，汉帝雄才亦尚儒。君学本兼文武术，功名不必读孙吴。
过潍州驿见蔡君谟题诗壁上云绰约新娇生眼底逡巡旧事上眉尖春来试问愁多少得似春潮夜夜添不知为谁而作也和一首::苏轼::长垂玉箸残妆脸，肯为金钗露指尖。万斛闲愁何日尽，一分真态更难添。
黄州春日杂书四绝  其一::苏轼::楚乡春冷早梅天，柳色波光已鬬妍。淮上雁行皆北向，可无消息到侬边。
黄州春日杂书四绝  其二::苏轼::中州腊尽春犹浅，只有梅花最可怜。坐遣牡丹成俗物，丰肌弱骨不成妍。
黄州春日杂书四绝  其三::苏轼::清晓披衣寻杖藜，隔墙已见最繁枝。老人无计酬清丽，夜就寒光读楚辞。
黄州春日杂书四绝  其四::苏轼::病腹难堪七椀茶，晓窗睡起日西斜。贫无隙地栽桃李，日日门前看卖花。
晚游城西开善院泛舟暮归二首  其一::苏轼::晚照余乔木，前村起夕烟。棋声虚阁上，酒味早霜前。远谪何须恨，来游不偶然。风光类吾土，乃是蜀江边。
晚游城西开善院泛舟暮归二首  其二::苏轼::放船江濑浅，城郭近连村。水槛松筠静，市桥灯火繁。谁家挂鱼网，小舫系柴门。卜筑计未定，何妨试买园。
和人雪晴书事::苏轼::消尽琼瑶云驭归，余寒犹复助风威。垂帘渐学秋霖滴，满地犹疑夜月辉。冻壤相和开荜户，流凘半释拥苔矶。可怜乌鹊饥无食，日暮空林何所依。
奉酬仲闵食新曲汤餠仍闻籴麦甚盛因以戏之::苏轼::初见煌煌秀两岐，俄惊落硙雪霏霏。可烦都尉热承汗，绝胜临淄贫易衣。尚有清才对风月，未妨便腹贮书诗。知君货殖夸长袖，满籴千箱待一饥。
读仲闵诗卷因成长句::苏轼::喜见西风吹麦秋，年年为逭老农忧。沾涂手足经年种，荐载珠玑一倍收。壮齿君能亲稼穑，异时我亦困耝耰。独怜紫竹堂前月，清夜娟娟照客愁。
送酒与崔诚老::苏轼::雪堂居士醉方熟，玉涧山人冷不眠。送与安州泼醅酒，从今三日是三年。
与郭生游寒溪主簿吴亮置酒郭生喜作挽歌酒酣发声坐为凄然郭生言吾恨无佳词因为略改乐天寒食诗歌之坐客有泣者其词曰::苏轼::乌啼鹊噪昏乔木，清明寒食谁家哭。风吹旷野纸钱飞，古墓累累春草绿。棠梨花映白杨路，尽是死生离别处。冥漠重泉哭不闻，萧萧暮雨人归去。
戏作切语竹诗::苏轼::隠约安幽奥，萧骚雪薮西。交加工结构，茂密渺冥迷。引叶油云远，攒丛聚族齐。奔鞭迸壁背，脱箨吐天梯。烟筿散孙息，高竿拱桷枅。漏阑零露落，庭度独蜩啼。扫洗修纤笋，窥看诘曲溪。玲珑绿醽醴，邂逅盍闲携。
山行见月四言::苏轼::吟哦傲兀，仰晤巌月。迈𪩘迎崖，银刓玉啮。源鱼𪡋喁，岸雁臲尯。卧玩我语，聱牙岌嶪。
忆黄州梅花五绝  其一::苏轼::邾城山下梅花树，腊月江风好在无。争似姑山寻绰约，四时常见雪肌肤。
忆黄州梅花五绝  其二::苏轼::一枝价重万琼琚，直恐姑山雪不如。尽爱丹铅竞时好，不如风雪养天姝。
忆黄州梅花五绝  其三::苏轼::虽老于梅心未衰，今朝谁赠楚江枝。旋倾尊酒临清影，正是吴姬一笑时。
忆黄州梅花五绝  其四::苏轼::不用相催已白头，一生判却见花羞。扬州何逊吟情苦，不枉清香与破愁。
忆黄州梅花五绝  其五::苏轼::玉琢青枝蕊缀金，仙肌不怕苦寒侵。淮阳城里娟娟月，樊口江边耿耿参。
访散老不遇::苏轼::君来不遇我，我到不逢君。古殿依修柏，寒花对暮云。
和王定国::苏轼::离歌添唧唧，古曲拟行行。不作相随燕，空吟久住鶑。瞢腾君上马，寂寞我回城。明日东门外，空舟独自横。
出局偶书::苏轼::急景归来早，穷阴晚不开。倾杯不能饮，留待卯君来。
觅俞俊笔::苏轼::笔工近岁说吴俞，李葛虚名总不如。虽是玉堂挥翰手，自怜白首尚抄书。
鼠须笔::苏轼::太仓失陈红，狡穴得余腐。既兴丞相叹，又发廷尉怒。磔肉饲饥猫，分髯杂霜兔。插架刀槊健，落纸龙蛇骛。物理未易诘，时来即所遇。穿墉何卑微，托此得佳誉。
琴枕::苏轼::高情闲处任君弹，幽梦来时与子眠。彭泽漫知琴上趣，邯郸深得枕中仙。试寻玉轸抛何处，闲唤香云在那边。平素不须烦按抑，秦娥自解语如弦。
书李宗晟水帘图::苏轼::宗晟一轴水帘图，寄与南舒李大夫。未向林泉归得去，炎天酷日且令无。
书龙马图::苏轼::先皇御马三千匹，仗下曾骑玉骆骢。金鼎丹成龙亦化，圉人空栈泣西风。
皎然禅师赠吴凭处士诗云世人不知心是道只言道在西方妙还如瞽者望长安长安在东向西笑东坡居士代答云::苏轼::寒时便具热时风，饥汉那知食药功。莫怪禅师向西笑，缘师身在长安东。
灯花一首赠王十六::苏轼::金粟钗头次第多，起看缺月带斜河。悬知瑞草桥边夜，笑指灯花说老坡。
王晋卿得破墨三昧又尝闻祖师第一义故画邢和璞房次律论前生图以寄其高趣东坡居士既作破琴诗以记异梦矣复说偈云::苏轼::前梦后梦真是一，彼幻此幻非有二。正好长松水石间，更忆前生后生事。
和芝上人竹轩::苏轼::洞外复空中，千千万万同。劳师唱竹颂，知是阿谁风。
戏赠秀老::苏轼::拆却相公庵，泥却驸马竹。天下人总知，流入传灯录。
和晁美叔老兄::苏轼::反观皆自直，相诋竟谁谀。事过始堪笑，梦中今了无。珍才尚空谷，瘦马正长途。未识造物意，茫然同一炉。
暮归::苏轼::牛羊久已下，寂寞掩柴扉。水鹊鸣城堞，飞萤上戟衣。夜凉江海近，天阔斗牛微。何日招舟子，寒江北渡归。
待旦::苏轼::梦破山骨冷，扶桑未放晓。披衣坐虚堂，缺月犹皎皎。扬泉漱寒冽，激齿冰雪绕。百体喜坚壮，万象觉清悄。簪履事朝谒，神魂飞窅渺。龛灯蚌珠剖，炉穗玉绳袅。浮念恍已消，真庭谅非杳。须臾霁霞起，赫奕射林表。高树引凉蝉，深枝啅栖鸟。二虫彼何为，逐动自纷扰。悠悠天宇内，岂复论大小。覆盎舞醯鸡，浓昏恣飞绕。定知达观士，方寸常了了。世无陶靖节，此乐知者少。
约吴远游与姜君弼吃蕈馒头::苏轼::天下风流笋餠餤，人间济楚蕈馒头。事须莫与缪汉吃，送与麻田吴远游。
除夕访子野食烧芋戏作::苏轼::松风溜溜作春寒，伴我饥肠响夜阑。牛粪火中烧芋子，山人更吃懒残残。
北归度岭寄子由::苏轼::青松盈尺间香梅，尽是先生去后栽。应笑来时无一物，手携拄杖却空回。
鸣泉思思君子也君子抱道且殆而时弗与民咸思之鸣泉故基堙圮殆尽眉山苏轼搔首踟蹰作鸣泉思以思之::苏轼::鸣泉鸣泉，经云而潺湲。拔为毛骨者修竹，蒸为云气者霏烟。山夔莫能隠其怪，野翟讵敢藏其奸。茅庐肃肃，昔有人焉。其高如山，其清如泉。其心金与玉，其道砥与弦。执德没世，落月入地。英名皎然，阳曦丽天。旧隠寂寂，新篁娟娟。思彼君子，我心如悬。谷鸟在上，巌花炫前。鸣泉鸣泉，使我菀结而华颠。
丰年有高廪诗::苏轼::颂声歌盛旦，多黍乐丰年。近见藏高廪，遥知熟大田。在畴纷已获，如阜隠相连。鲁史详而记，神仓赋且全。舂人洪蓄积，祖庙享恭虔。圣后忧农切，宜哉报自天。
万菊轩::苏轼::一轩高为黄花设，富拟人间万石君。佳本尽从方外得，异香多在月中闻。引泉北涧分清露，开迳南山破白云。此意欲为知者道，陶翁犹自未离群。
韩干马::苏轼::少陵翰墨无形画，韩干丹青不语诗。此画此诗真已矣，人间驽骥漫争驰。
送煮菜赠包安静先生::苏轼::野菜此出珍又珍，送与西邻病酒人。便须起来和热吃，不消洗面裹头巾。
梦中赋裙带::苏轼::百叠漪漪风皱，六铢𫄳𫄳云轻。植立含风广殿，微闻环珮摇声。
王定国自彭城往南都时子由在宋幕求家书仆醉不能作独以一绝句与之::苏轼::王郎西去路漫漫，野店无人霜月寒。泪尽粉笺书不得，凭君送与卯君看。
赠黄州官妓::苏轼::东坡五载黄州住，何事无言及李宜。却似西川杜工部，海棠虽好不吟诗。
六言乐语::苏轼::桃园未必无杏，银矿终须有铅。荇带岂能拦浪，藕花却解留莲。
题领巾绝句::苏轼::临池妙墨出元常，弄玉娇姿笑柳娘。吟雪屡曾惊太傅，断弦何必试中郎。
书裙带绝句::苏轼::任从酒满翻香缕，不愿书来系彩笺。半接西湖横绿草，双垂南浦拂红莲。
虎跑泉::苏轼::金沙泉涌雪涛香，洒作醍醐大地凉。倒浸九天河影白，遥通百谷海声长。僧来汲月归灵石，人到寻源宿上方。更续茶经校奇品，山瓢留待羽仙尝。
端砚诗::苏轼::披云离北巌，度岭入中夏。重藉剪楚茅，方函斲英槚。骚坛意莫逆，匠石语□奓。匪垩劳运斤，如带防毁銙。砺□□□□，观隅整同厦。津津剖马肝，索索模羊觟。气逼松滋豪，烟联雪涛姹。登堂却蹒跚，饮水何閜。守墨面宜黔，含贞口终哑。静惟有寿焉，玷尚可磨也。鲁史记获麟，晋帖题裹鲊。供给到唐文，护持等商斝。眉形空爱纤，风字仍嫌哆。载观七八评，咸本六一写。退然敢摩肩，信矣俱出跨。始知尹公他，不媚王孙贾。铭诗与器传，篆刻当碑打。严韵拾孑遗，微才任聊且。
张无尽过黄州徐君猷为守有四侍人姓为孙姜阎齐适张夫人携其一往婿家既暮复还乃阎姬也最为徐所宠因书绝句云::苏轼::玉笋纤纤揭绣帘，一心偷看绿萝尖。使君三尺球头帽，须信从来只有檐。
题铜陵陈公园双池诗  其一::苏轼::南北山光照绿萝，濯缨洗耳不须多。天空月满宜登眺，看取青铜两处磨。
题铜陵陈公园双池诗  其二::苏轼::落帆重到古铜官，长是江风阻往还。要以谪仙回舞袖，千年醉拂五松山。
咏槟榔::苏轼::异味谁栽向海滨，亭亭直干乱枝分。开花树杪翻青箨，结子苞中皱锦纹。可疗饥怀香自吐，能消瘴疠暖如薰。堆盘何物堪为偶，蒌叶清新卷翠云。
醉中题鲛绡诗::苏轼::天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。二气变流光，万里风云快。灵旗摇红纛，赤虬喷滂湃。家近玉皇楼，彤光照世界。若得明月珠，可偿逐客债。
无题::苏轼::帘卷窗穿户不扃，隙尘风叶任纵横。幽人睡足谁呼觉，敧枕床前有月明。
雅安人日次旧韵二首  其一::苏轼::人日滞留江上村，定知芳草怨王孙。题诗寄远方挥翰，扶杖登高独出门。柳色忍看成感叹，花前归思自飞翻。浮阳披冻虽才弄，已觉春工漏一元。
雅安人日次旧韵二首  其二::苏轼::似闻高隠在前村，坐膝扶床戏子孙。自赏春光携桂酒，喜逢晴色款柴门。屏间带日金人活，头上迎风彩胜翻。蓬鬓扶疏吾老矣，岂能旧貌改新元。
和代器之::苏轼::雨过郊原一番新，寻芳车马踏无尘。普天冷食闻前古，萧寺清游属两人。不作佺期问新历，颇同之问感余春。明年归藉梨花上，应会群贤及四邻。
自题金山画像::苏轼::心似已灰之木，身如不系之舟。问汝平生功业，黄州惠州儋州。
归来引送王子立归筠州::苏轼::归去来兮，世不汝求胡不归。汹北望之横流兮，渺西顾之尘霏。纷野马之决骤兮，幸余首之未鞿。出彭城而南骛兮，眷丘陇而增欷。乱清淮而俯鉴兮，惊昔容之是非。念东坡之遗老兮，轻千里而款余扉。共雪堂之清夜兮，揽明月之余辉。曾鸡黍之未熟兮，叹空室之伊威。我挽袖而莫留兮，仆夫在门歌式微。归去来兮，路渺渺其何极。将税驾于何许兮，北江之南，南江之北。于此有人兮，俨峨峨其丰硕。孰居约而尔肥兮，非糠核其何食。久抱一而不试兮，愈温温而自克。吾居世之荒浪兮，视昏昏而听默默。非之子莫振吾过兮，久不见恐自贼。吾欲往而道无由兮，子何畏而不即。将以彼为玉人兮，以子为之璞也。
黄泥坂词::苏轼::出临皋而东骛兮，并丛祠而北转。走雪堂之陂陀兮，历黄泥之长坂。大江汹以左缭兮，渺云涛之舒卷。草木层累而右附兮，蔚柯丘之葱蒨。余旦往而夕还兮，步徙倚而盘桓。虽信美而不可居兮，苟娱余于一眄。余幼好此奇服兮，袭前人之诡幻。老更变而自哂兮，悟惊俗之来患。释宝璐而被缯絮兮，杂市人而无辨。路悠悠其莫往来兮，守一席而穷年。时游步而远览兮，路穷尽而旋反。朝嬉黄泥之白云兮，暮宿雪堂之青烟。喜鱼鸟之莫余惊兮，幸樵苏之我嫚。初被酒以行歌兮，忽放杖而醉偃。草为茵而块为枕兮，穆华堂之清宴。纷坠露之湿衣兮，升素月之团团。感父老之呼觉兮，恐牛羊之予践。于是蹶然而起，起而歌曰。月明兮星稀，迎余往兮饯余归。岁既宴兮草木腓，归来归来兮，黄泥不可以久嬉。
清溪词::苏轼::大江南兮九华西，泛秋浦兮乱清溪。水渺渺兮山无蹊，路重复兮居者迷。烂青红兮粲高低，松十里兮稻千畦。山无人兮云朝跻，霭蒙蒙兮渰凄凄。啸林谷兮号水泥，走鼪鼯兮下凫鹥。忽孤垒兮隠重堤，杳冥茫兮闻犬鸡。郁万瓦兮鸟翼齐，浮轩楹兮飞棋枅。雁南归兮寒蜩嘶，弄秋水兮挹玻璃。朝市合兮杂髦𫠜，挟箪瓢兮佩锄犁。鸟兽散兮相扶携，隠惊雷兮骛长霓。望翠微兮古招提，挂木杪兮翔云梯。若有人兮怅幽栖，石为门兮云为闺。块虚堂兮法喜妻，呼猿狙兮子鹿麛。我欲往兮奉杖藜，独长啸兮谢阮嵇。
上清词::苏轼::南山之幽，云冥冥兮。孰居此者，帝侧之神君。君胡为兮山之幽，顾宫殿兮久淹留。又曷为一朝去此而不顾兮，悲此空山之人也。来不可得而知兮，去固不可得而讯也。君之来兮天门空，从千骑兮驾飞龙。隶辰星兮役太岁，俨昼降兮雷隆隆。朝发轸兮帝庭，夕弭节兮山宫。懭有妖兮虐下土，精为星兮气为虹。爱流血之滂沛兮，又嗜疟疠与螟虫。啸盲风而涕淫雨兮，时又吐旱火之爞融。衔帝命以下讨兮，建千仞之修锋。乘飞霆而追逸景兮，歙砉扫灭而无踪。忽崩播其来会兮，走海岳之神公。龙车兽鬼不知其数兮，旗纛晻霭而冥蒙。渐俯伛以旅进兮，锵剑佩之相砻。司杀生之必信兮，知上帝之不汝容。既约束以反职兮，退战栗而愈恭。泽充塞于四海兮，独澹然其无功。君之去兮天门开，款阊阖兮朝玉台。群仙迎兮塞云汉，俨前导兮纷后陪。历玉阶兮帝迎劳，君良苦兮马豗颓。闵人世兮迫隘，陈下土兮帝所哀。返琼宫之嵯峨兮，役万灵之喧豗。默清浄以无为兮，时节狩于斗魁。诣通明而献黜陟兮，轶荡荡其无回。忽表里之焕霍兮，光下烛于九垓。时游目以下览兮，五岳为豆，四溟为杯。俯故宫之千柱兮，若毫端之集埃。来非以为乐兮，去非以为悲。谓神君之既返兮，曾颜咫尺之不违。升秘殿以内悸兮，魂凛凛而上驰。忽寤寐以有得兮，敢沐浴而献辞。是耶非耶，臣不可得而知也。
山坡陀行::苏轼::山坡陀兮下属江，势崖绝兮游波所荡如颓墙。松茀律兮百尺，旁枝虬葛藟之。上不见日兮下可依，吾曳杖兮吾僮以吾之书随。藐余望兮水中汦，颀然而长者黄冠而羽衣。澣颐坦腹盘石箕坐兮，山亦有趾安不危，四无人兮可忘饥。仙人偓佺自言其居瑶之圃，一日一夜飞相往来不可数。使其开口言兮，岂惟河汉无极惊余心。默不言兮，蹇昭氏之不鼓琴。憺将翔兮山海，与日月兮长在。若有人兮梦中仇池我归路，此非小有兮噫乎何以乐此而不去。昔余游于葛天兮，身非陶氏犹与偕。乘渺茫良未果兮，仆夫悲余马怀。聊逍遥兮容与，晞余发兮兰之渚。余论世兮千载一人犹并时，余行诘曲兮欲知余者稀。峨峨洋洋余方乐兮，譬余系舟于水鱼潜鸟举亦不知。何必每念辄得应余若响，坐有如此兮人子期。
醉翁操::苏轼::琅然，清圜。谁弹，响空山。无言，惟翁醉中和其天。月明风露娟娟，人未眠。荷蒉过山前，曰有心也哉此贤。醉翁啸咏，声和流泉。醉翁去后，空有朝吟夜怨。山有时而童颠，水有时而回川。思翁无岁年，翁今为飞仙。此意在人间，试听徽外三两弦。
次韵借观睢阳五老图::苏轼::国老安荣心自闲，紫袍金带旧簪冠。星骑箕簸扬糠秕，斗掌权衡表汉桓。冬有愆阳嫌薄热，夏多沴气畏轻寒。赖得五贤清雅出，俾人敬慕肃容看。
题金山寺回文体::苏轼::潮随暗浪雪山倾，远浦渔舟钓月明。桥对寺门松迳小，槛当泉眼石波清。迢迢绿树江天晓，霭霭红霞晚日晴。遥望四边云接水，碧峰千点数鸥轻。
水月寺::苏轼::千尺长松挂薜萝，梯云岭上一声歌。湖山深秀有何处，水月池中桂影多。
半月泉::苏轼::请得一日假，来游半月泉。何人施大手，擘破水中天。
游何山::苏轼::今日何山是胜游，乱峰萦转绕沧洲。云含老树明还灭，石碍飞泉咽复流。遍岭烟霞迷俗客，一溪风雨送归舟。自嗟尘土先衰老，底事孤僧亦白头。
自题临文与可画竹::苏轼::石室先生清兴动，落笔纵横飞小凤。借君妙意写筼筜，留与诗人发吟讽。
双井白龙::苏轼::巌泉未入井，蒙然冒沙石。泉嫩石为厌，石老生罅隙。异哉寸波中，露此横海脊。先生酌泉笑，泉秀神龙蛰。举手玉箸插，忽去银钉掷。大身何时布，大翮翔霹雳。谁言鹏背大，更觉宇宙窄。
瑞金东明观::苏轼::浮金最好溪南景，古木楼台画不成。天籁远兼流水韵，云璈常听步虚声。青鸾白鹤蟠空下，翠草玄芝匝地生。咫尺仙都隔尘世，门前车马任纵横。
题清淮楼::苏轼::观鱼惠子台芜没，梦蝶庄生冢木秋。惟有清淮供四望，年年依旧背城流。
戏答佛印::苏轼::远公沽酒饮陶潜，佛印烧猪待子瞻。采得百花成蜜后，不知辛苦为谁甜。
失题三首  其一::苏轼::木落沙明秋浦，云卧烟淡潇湘。曾学扁舟范蠡，五湖深处鸣榔。
失题三首  其二::苏轼::望断水云千里，横空一抹晴岚。不见邯郸归路，梦中略到江南。
失题三首  其三::苏轼::公子只应见画，此中我独知津。写到水穷天杪，定非尘土间人。
来鹤亭::苏轼::鸿渐偏宜丹凤南，冠霞帔月毵毵。酒酣亭上来看舞，有客新名唤作耽。
龙山补亡  其一::苏轼::征西天府，重九令节。驾言龙山，宴凯群哲。壶歌雅奏，缓带轻帢。胡为中觞，一笑粲发。楩楠竞秀，榆柳独脱。骥𫘧交骛，驽蹇先蹶。楚狂醉乱，陨帽莫觉。戎服囚首，枯颅茁发。惟明将军，度量豁达。容此下士，颠倒冠袜。宰夫扬觯，兕觥举罚。请歌相鼠，以侑此爵。
龙山补亡  其二::苏轼::吾闻君子，蹈常履素。晦明风雨，不改其度。平生丘壑，散发箕裾。坠车天全，颠沛何惧。腰适忘带，足适忘屦。不知有我，帽复奚数。流水莫系，浮云暂寓。飘然随风，非去非取。我冠明月，佩服宝璐。不缨而结，不簪而附。歌诗宁择，请饮相鼠。罚此陋人，俾出童羖。
牡丹::苏轼::小槛徘徊日自斜，只愁春尽委泥沙。丹青欲写倾城色，世上今无杨子华。
西湖寿星院明远堂::苏轼::十年不向此凭栏，景象依然一望间。龙蜃吐云天入水，楼台倒影日衔山。僧于僻寺难为隠，人在扁舟未是闲。孤鹤似寻和靖宅，盘空飞去复飞还。
牡丹和韵::苏轼::光风为花好，奕奕弄清温。撩理鶑情趣，留连蝶梦魂。饮酣浮倒晕，舞倦怯新翻。水竹傍□意，明红似故园。
慈云四景 甘露泉::苏轼::阶下有龙潭，一泓寒且碧。不须抚两掌，流出仙人液。
慈云四景 白云居::苏轼::禅居何所有，户牖白云分。直待谭玄后，相随花雨纷。
慈云四景 娑罗树::苏轼::谁从五竺国，分得一枝来。秀出重楼外，专除世上埃。
慈云四景 鹦鹉院::苏轼::古院枫篁里，寥寥隔市喧。仙禽发异响，惊起老僧禅。
过金山寺一首::苏轼::明月妙高台，盘涡月照开。琳宫龙久住，珠树鹤能来。云雾空中绕，帆樯槛外回。无言卷石小，江左拟蓬莱。
过都昌::苏轼::翻阳湖上都昌县，灯火楼台一万家。水隔南山人不渡，东风吹老碧桃花。
登庐山::苏轼::读书庐山中，作郡庐山下。平湖浸山脚，云峰对虚榭。红蕖纷欲落，白鸟时来下。犹思隠居胜，乱石惊湍泻。
无题七绝一首::苏轼::春风寂寂夜寥寥，一望苍苔雪影遥。何处幽香飞几片，只宜月色带花飘。
大雨联句::苏轼::庭松偃盖如醉，夏雨新凉似秋。有客高吟拥鼻，无人共吃馒头。
风折松联句::苏轼::龙枝已逐风雷变，减却虚窗半日凉。天爱禅心圆且洁，故添明月伴清光。
献寿戏作::苏轼::终须跨个玉麒麟，方丈蓬莱走一巡。敢献些儿长寿物，蟠桃核里有双仁。
戏咏馓子赠邻妪::苏轼::纤手搓来玉色匀，碧油煎出嫩黄深。夜来春睡知轻重，压匾佳人缠臂金。
次韵钱穆父还张天觉行县诗卷::苏轼::君如天马玉花骢，万里须臾不计功。投刃皆虚有余地，运斤不辍自成风。如何十日敲榜外，已复千篇笑语中。只恐学禅余此在，卓锥犹是去年穷。
又赠老谦::苏轼::泻汤旧得茶三昧，觅句近窥诗一斑。清夜漫漫困搜搅，斋肠那得许坚顽。
扇::苏轼::团扇经秋似败荷，丹青仿佛旧松萝。一时用舍非吾事，举世炎时奈尔何。
仆年三十九在润州道上过除夜作此诗又二十年在惠州录之以付过  其一::苏轼::寺官官小未朝参，红日半窗春睡酣。为报邻鸡莫惊觉，更容残梦到江南。
仆年三十九在润州道上过除夜作此诗又二十年在惠州录之以付过  其二::苏轼::钓艇归时菖叶雨，缲车鸣处楝花风。长江昔日经游地，尽在如今梦寐中。
题陈公园::苏轼::冈陵来势远，幽处更依山。一片湖景内，千家市井间。
寄崔闲::苏轼::道合何妨过虎溪，高山流水是相知。与君一别无多日，梦到琅然夜榻时。
秋日寄友人::苏轼::柳条风暖会吟诗，林下池边屐齿移。别后过从更疏懒，暮蝉嘹乱不胜悲。
雷巌::苏轼::空巌发灵籁，仿佛如风雷。只疑函宝剑，天遣六丁开。
治易洞::苏轼::自昔遥闻太守高，明爻象彖日忘劳。洞中陈迹今如扫，斯道何曾损一毛。
甘蔗::苏轼::老境于吾渐不佳，一生拗性旧秋崖。笑人煮箦何时熟，生啖青青竹一排。
谢人送墨::苏轼::墨月黳云脱太清，海风吹上笔头轻。琐窗冷透芙蓉碧，定有新明到九成。
送竹香炉::苏轼::枯槁形骸惟见耳，凋残鬓发只留须。平生大节堪为底，今日灰心始见渠。
江村二首  其一::苏轼::野水开冰出，山云带雨行。白鸥乘晓泛，黄犊试春耕。地僻民风古，年丰米价平。村居自潇洒，况有读书声。
江村二首  其二::苏轼::野老幽居处，成吾一首诗。桑枝碍行路，瓜蔓网疏篱。牧去牛将犊，人来犬护儿。生涯虽朴略，气象自熙熙。
送玉面狸::苏轼::北距飞狐信未通，夜来缚到藁街东。千年妖幻谁家妇，一国蒙茸亡是公。丘首可怜迷故土，帝羓空用起腥风。长缨俘献埋轮使，未问豺狼问此翁。
赠李邦直探梅::苏轼::寻花不惜命，爱雪常忍冻。三为郡太守，清似于陵仲。
题陈公园::苏轼::春池水暖鱼自乐，翠岭竹静鸟知还。莫言叠石小风景，卷帘看尽铜官山。
潮中观月::苏轼::璃玻千顷照神州，此夕人间别是秋。地与楼台相上下，天随星斗共沉浮。一尘不向山中住，万象都从物外求。醉吸清华游碧落，更于何处觅瀛洲。
雨中邀李范庵过天竺寺作二首  其一::苏轼::步来禅榻畔，凉气逼团蒲。花雨檐前乱，茶烟竹下孤。乘闲携画卷，习静对香罏。到此忽终日，浮生一事无。
雨中邀李范庵过天竺寺作二首  其二::苏轼::老禅趺坐处，疏竹翠泠泠。秀色分邻舍，清阴覆佛经。萧萧日暮雨，曳履绕方庭。
安老亭::苏轼::桥下幽亭近水寒，倩谁□字在楣端。市廛得此尤堪隠，老者于今只自安。饭后徐行扶竹杖，倦来稳坐倚蒲团。眼明能展锺王帖，绝胜前人映雪看。
舒啸亭::苏轼::揽胜雷山舒啸亭，诸峰秀拱透云程。啸傲池边红日伴，舒怀巌壑白云迎。满目纵观天际迥，一腔收拾岁寒清。松花香遍银阳地，剩把新诗壮此行。
宿资福院::苏轼::月明写炤寺林幽，最是江湖入念头。衣染炉烟金漏迥，茶烹石鼎玉蟾留。山星几点躔官舍，僧院百年过客舟。封事未投圣主意，长安此夕亦多愁。
金沙台::苏轼::雨后东风渐转和，扣门迁客一经过。王孙采地空珪璧，长者芳声动薜萝。正尔谪居怀北阙，聊同笑语说东坡。山林台阁原无异，促席论心酌叵罗。
句  其一::苏轼::寒食清明都过了，石泉槐火一时新。
句  其二::苏轼::沧海何曾断地脉，白袍端合破天荒。
句  其三::苏轼::荔枝已成吾发白，犹作江南未归客。
句  其四::苏轼::阳虫陨羿丧厥喙，羽渊之化帝祝尾。
句  其五::苏轼::岁寒冰冷天地闭，为我起蛰鞭鱼龙。
句  其六::苏轼::竹篱茅舍出青黄。
句  其七::苏轼::其间绝品非不佳，张禹纵贤非骨鲠。
句  其八::苏轼::冉冉绿雾生人衣。
句  其九::苏轼::作诗不须工。
句  其一○::苏轼::天公自着意。
句  其一一::苏轼::醉中有客眠何害，须信陶潜未若贤。
句  其一二::苏轼::不会人间闲草木，预人何事管兴亡。
句  其一三::苏轼::书窗涴壁常遭骂。
句  其一四::苏轼::旅雁何时更著行。
句  其一五::苏轼::背之不见与无同。
句  其一六::苏轼::多生绮语磨不尽。
句  其一七::苏轼::一夕雷轰荐福碑。
句  其一八::苏轼::白头逢国士，青眼酒尊开。
句  其一九::苏轼::二疏辞汉去。
句  其二○::苏轼::山抹微云秦学士，露花倒影柳屯田。
句  其二一::苏轼::槐花黄，举子忙；促织鸣，懒妇惊。
句  其二二::苏轼::一炉香对紫宫起，万点雨随青盖归。
句  其二三::苏轼::秋英不比春花落，说与诗人子细看。
句  其二四::苏轼::衡茅稚子璠玙器。
句  其二五::苏轼::有客打碑来荐福，无人骑鹤上扬州。
句  其二六::苏轼::侍者方当而立岁，先生已是古稀年。
句  其二七::苏轼::吾曹总为长江老。
句  其二八::苏轼::密竹不妨呈劲节，早梅何惜认残花。
句  其二九::苏轼::凤凰来仪，嘉禾合穟。
句  其三○::苏轼::爱蜀蕲舒嘉代富，新登高棣桂常芳。
句  其三一::苏轼::饮非其人茶有语，闭门独啜心有愧。
句  其三二::苏轼::但令有妇如康子，安问生儿比仲谋。问信风篁岭下梅。
句  其三三::苏轼::白云峰下两枪新。
句  其三四::苏轼::东家近新富，满地有苔钱。
句  其三五::苏轼::千层高阁浸云汉，双派清流透石巌。
句  其三六::苏轼::风师挟帝令，号呼肆徂征。云师畏推逐，蓄意不敢争。雨师旷厥官，所苟朝夕生。帝眷一夕回，旱议旦暮行。翻然沛膏泽，夜半来无声。青秧发广亩，白水涵孤城。
句  其三七::苏轼::安石作假山，其中多诡怪。虽然知是假，争奈主人爱。
句  其三八::苏轼::湖上秋风聚萤苑，门前春浪散花洲。
句  其三九::苏轼::叩槛出鱼鳖，诗成一笑粲。
句  其四○::苏轼::暗麝着人簪茉莉，红潮登颊醉槟榔。
句  其四一::苏轼::青山南，白石北，此地嵯峨人不识。
句  其四二::苏轼::门大要容千驷入，堂深不觉百男欢。
句  其四三::苏轼::苦雾收残文豹别，怒涛惊起老蟠□。
存目  其一::苏轼::诗题：无题首句：引手攀红樱。
存目  其二::苏轼::诗题：李白谪仙诗首句：我居青空里。
存目  其三::苏轼::诗题：辘轳歌首句：新系青丝百尺绳。
存目  其四::苏轼::诗题：藏春坞首句：朱阁前头露井多。
存目  其五::苏轼::诗题：题怀素草帖首句：人人送酒不曾沽。
存目  其六::苏轼::诗题：送淡公二首首句：燕本冰雪骨，坐重青草公。
存目  其七::苏轼::诗题：元祐癸酉八月二十七日于建隆章净馆书赠王觏首句：海上东风犯雪来。
存目  其八::苏轼::诗题：跋姜君弼课册首句：云兴天际。
存目  其九::苏轼::诗题：和人回文五首首句：红窗小泣低声怨，同谁更倚闲窗群。寒信风飘霜叶黄，前堂画烛夜凝泪。
存目  其一○::苏轼::诗题：老翁井首句：井中老翁误年华。
存目  其一一::苏轼::诗题：送蜀僧去尘首句：十年读易费膏火。
存目  其一二::苏轼::诗题：谢曹子方惠新茶首句：陈植文华斗石高。
存目  其一三::苏轼::诗题：书堂屿首句：苍山古木书堂屿。
存目  其一四::苏轼::诗题：庞公首句：襄阳庞公少检束。
存目  其一五::苏轼::诗题：戏书首句：五言七言正儿戏。
存目  其一六::苏轼::诗题：散郎亭首句：法花下有散郎亭。
存目  其一七::苏轼::诗题：柏家渡首句：柏家渡西日欲落。
存目  其一八::苏轼::诗题：观大水望朝阳巌作首句：朝阳巌前不结庐。
存目  其一九::苏轼::诗题：黄州首句：南山一尺雪。
存目  其二○::苏轼::诗题：古风首句：精神洞元化。
存目  其二一::苏轼::诗题：雷州八首首句：白发坐溯党荔子无几何下居近流水培𪣻无松柏粤岭风俗殊粤女市无常海康腊己酉旧时日南郡。
存目  其二二::苏轼::诗题：扬州以土物寄少游首句：鲜鲫经年秘醽醁。
存目  其二三::苏轼::诗题：饮酒四首首句：我观人间世左手持蟹螯有客远方来雷觞淡于水。
存目  其二四::苏轼::诗题：绝句三首首句：松柏萧森溪水南此身份付一蒲团天风吹月入栏干。
存目  其二五::苏轼::诗题：竹枝词首句：自过鬼门关外天。
存目  其二六::苏轼::诗题：次晁无咎韵阎子常携琴入村首句：士寒饿。
存目  其二七::苏轼::诗题：惠崇芦雁首句：惠崇烟雨芦雁。
存目  其二八::苏轼::诗题：过土山寨首句：南风日日纵篙撑。
存目  其二九::苏轼::诗题：和黄龙清老三首首句：万山不隔中秋月风前橄榄星宿落骑馿觅馿真可笑。
存目  其三○::苏轼::诗题：谢惠猫儿头笋首句：长沙一日煨笾笋。
存目  其三一::苏轼::诗题：题浄因壁首句：暝倚蒲团卧钵囊。
存目  其三二::苏轼::诗题：题浄因院首句：门外黄尘不见山。
存目  其三三::苏轼::诗题：同景文咏莲塘首句：塘上钩帘对晚香。
存目  其三四::苏轼::诗题：睡起首句：柿叶满庭红颗秋。
存目  其三五::苏轼::诗题：秋思寄子由首句：黄叶山川知晚秋。
存目  其三六::苏轼::诗题：送柳宜归首句：折脚铛边煨淡粥。
存目  其三七::苏轼::诗题：万州太守高公宿约游岑公洞而夜雨连明戏赠二小诗首句：肩舆欲到岑公洞蓬窗高枕雨如绳。
存目  其三八::苏轼::诗题：赠仲勉子文首句：雨昏南浦曾相对。
存目  其三九::苏轼::诗题：讲武台南有感首句：山城九月冒朝寒。
存目  其四○::苏轼::诗题：东园首句：岑寂东园可散愁。
存目  其四一::苏轼::诗题：答子勉三首首句：君不登郎省惊人得佳句欧倩腰支柳一涡。
存目  其四二::苏轼::诗题：戏题巫山县用杜子美韵首句：巴俗深留客。
存目  其四三::苏轼::诗题：戏咏子舟画两竹两鸜鹆首句：风晴日暖摇双竹。
存目  其四四::苏轼::诗题：次韵谢子高读渊明诗首句：枯木嵌空微黯淡。
存目  其四五::苏轼::诗题：古意首句：儿童鞭笞学官府。
存目  其四六::苏轼::诗题：再过泗上二首首句：眼明初见淮南树系舟淮北雨折轴。
存目  其四七::苏轼::诗题：昭陵六马唐文皇战马也琢石象之立昭陵前客有持此石本示予为赋之首句：天将刬隋乱。
存目  其四八::苏轼::诗题：寄欧叔弼首句：昔葬衣冠今在否。
存目  其四九::苏轼::诗题：和子由次王巩韵如囊之句可为一噱首句：平生未省为人忙。
存目  其五○::苏轼::诗题：题卢鸿学士堂图首句：昔为太室游。
存目  其五一::苏轼::诗题：赠仲素寺丞致仕归隠潜山首句：潜山隠君七十四。
存目  其五二::苏轼::诗题：申王画马图首句：天宝诸王爱名马。
存目  其五三::苏轼::诗题：侯滩首句：江边皎皎过侯滩。
存目  其五四::苏轼::诗题：火星巌首句：火星巌下石凌壁。
存目  其五五::苏轼::诗题：沧州亭怀古首句：湘水悠悠天际来。
存目  其五六::苏轼::诗题：送公为游淮南首句：负米万里缘其亲。
存目  其五七::苏轼::诗题：池上二首首句：小池新凿会天雨不作太白梦日边。
存目  其五八::苏轼::诗题：陈伯比和回字复次韵首句：田里冯生宁屑去。
存目  其五九::苏轼::诗题：次韵张甥棠美述志首句：仲子甘心织屦避万锺。
存目  其六○::苏轼::诗题：移合浦郭功甫见寄首句：君恩浩荡似阳春。
存目  其六一::苏轼::诗题：次韵参寥寄少游首句：巌栖木石已皤然。
存目  其六二::苏轼::诗题：秋晚客兴首句：草满池塘霜送梅。
存目  其六三::苏轼::诗题：和寄天选长官首句：离形宇宙间。
存目  其六四::苏轼::诗题：题女唱驿首句：揽辔金房道。
存目  其六五::苏轼::诗题：次韵张甥棠美昼眠首句：炎歊六月北窗凉。
存目  其六六::苏轼::诗题：宝墨亭首句：山阴不见换鹅经。
存目  其六七::苏轼::诗题：西湖绝句首句：毕竟西湖六月中。
存目  其六八::苏轼::诗题：雪诗八首首句：石泉冻合竹无风闲来披氅学王恭半夜欺凌范叔袍儿童龟手握轻明天工呈瑞足人心海风吹浪去无边高下横斜薄又浓万石千钧积累成。
存目  其六九::苏轼::诗题：老人行首句：有一老翁老无齿。
存目  其七○::苏轼::诗题：游山呈通判承议写寄参寥师。
存目  其七一::苏轼::首句：煌煌世胄余出处：《七集续集》卷一。
存目  其七二::苏轼::首句：伟人谋议不求多出处：《七集续集》卷二。
存目  其七三::苏轼::诗题：题双楠轩首句：南轩前头两佳木。
存目  其七四::苏轼::诗题：僧首句：一钵即生涯。
存目  其七五::苏轼::诗题：牡丹首句：绮席偏宜昼。
存目  其七六::苏轼::诗题：莲五首首句：城中担上卖莲房绿玉蜂房白玉蝉蜂不禁人采蜜忙山蜂愁雨损蜂儿蜂儿来自宛溪中。
存目  其七七::苏轼::诗题：送冯判官之昌国首句：斩蛟将军飞上天。
存目  其七八::苏轼::诗题：马子约送茶作六言谢之首句：珍重绣衣直指。
存目  其七九::苏轼::诗题：寿吕帅首句：穆穆三阶正。
存目  其八○::苏轼::诗题：寿陈同知首句：上界森严官府足。
存目  其八一::苏轼::诗题：寿叔父首句：烨烨苍龙宿。
存目  其八二::苏轼::诗题：失题二首首句：山行似觉鸟声殊浮云有意藏山顶。
存目  其八三::苏轼::诗题：试院观伯时画马绝句首句：竹头抢地风不举。
存目  其八四::苏轼::诗题：沿流馆中得二绝句首句：淮西功业冠吾唐李白当年流夜郎。
存目  其八五::苏轼::诗题：刘𫖮宫苑退老于庐山石碑庵𫖮陕西人本进士换武家有声伎首句：山西旧将本书生溯弓挂壁耻言勋肩舆已弃蹑风骓。
存目  其八六::苏轼::诗题：蔡洲首句：蔡洲昔人居。
存目  其八七::苏轼::诗题：失题二首首句：足蹑平都左洞天平都天下古名山。
存目  其八八::苏轼::诗题：与道源游西庄遇齐道人同往草堂为齐书此首句：桑麻已零落。
存目  其八九::苏轼::诗题：白鹤吟留锺山觉海首句：白鹤声可怜。
存目  其九○::苏轼::诗题：骊山首句：君门如天深几重。
存目  其九一::苏轼::诗题：赠山谷子首句：黄童三尺世无双。
存目  其九二::苏轼::诗题：答晁以道索书首句：阅世真难记。
存目  其九三::苏轼::诗题：谢都事惠米首句：平生忍欲今忍贫。
存目  其九四::苏轼::诗题：和南都赵少师首句：富贵功名已两忘。
存目  其九五::苏轼::诗题：寄汝阴少师首句：得时行道善知终。
郭纶::苏轼::河西猛士无人识，日暮津亭阅过船。路人但觉骢马瘦，不知铁槊大如椽。因言西方久不战，截发愿作万骑先。我当凭轼与寓目，看君飞矢集蛮毡。
初发嘉州::苏轼::朝发鼓阗阗，西风猎画旃。故乡飘已远，往意浩无边。锦水细不见，蛮江清可怜。奔腾过佛脚，旷荡造平川。野市有禅客，钓台寻暮烟。相期定先到，久立水潺潺。
犍为王氏书楼::苏轼::树林幽翠满山谷，楼观突兀起江滨。云是昔人藏书处，磊落万卷今生尘。江边日出红雾散，绮窗画阁青氛氲。山猿悲啸谷泉响，野鸟嘐戛巌花春。借问主人今何在，被甲远戍长苦辛。先登搏战事斩级，区区何者为三坟。书生古亦有战阵，葛巾羽扇挥三军。古人不见悲世俗，回首苍山空白云。
过宜宾见夷中乱山::苏轼::江寒晴不知，远见山上日。朦胧含高峰，晃荡射峭壁。横云忽飘散，翠树纷历历。行人挹孤光，飞鸟投远碧。蛮荒谁复爱，秾秀安可适。岂无避世士，高隠炼精魄。谁能从之游，路有豺虎迹。
夜泊牛口::苏轼::日落红雾生，系舟宿牛口。居民偶相聚，三四依古柳。负薪出深谷，见客喜且售。煮蔬为夜飧，安识肉与酒。朔风吹茅屋，破壁见星斗。儿女自咿嚘，亦足乐且久。人生本无事，苦为世味诱。富贵耀吾前，贫贱独难守。谁知深山子，甘与麋鹿友。置身落蛮荒，生意不自陋。今予独何者，汲汲强奔走。
牛口见月::苏轼::掩窗寂已睡，月脚垂孤光。披衣起周览，飞露洒我裳。山川同一色，浩若涉大荒。幽怀耿不寐，四顾独徬徨。忽忆丙申年，京邑大雨霶。蔡河中夜决，横浸国南方。车马无复见，纷纷操筏郎。新秋忽已晴，九陌尚汪洋。龙津观夜市，灯火亦煌煌。新月皎如昼，疏星弄寒芒。不知京国喧，谓是江湖乡。今来牛口渚，见月重凄凉。却思旧游处，满陌沙尘黄。
戎州::苏轼::乱山围古郡，市易带群蛮。瘦岭春耕少，孤城夜漏闲。往时边有警，征马去无还。自顷方从化，年来亦款关。颇能贪汉布，但未脱金镮。何足争强弱，吾民尽玉颜。
舟中听大人弹琴::苏轼::弹琴江浦夜漏永，敛衽窃听独激昂。风松瀑布已清绝，更爱玉珮声琅珰。自从郑卫乱雅乐，古器残缺世已忘。千家寥落独琴在，有如老仙不死阅兴亡。世人不容独反古，强以新曲求铿锵。微音淡弄忽变转，数声浮脆如笙簧。无情枯木今尚尔，何况古意堕渺茫。江空月出人响绝，夜阑更请弹文王。
泊南井口期任遵圣长官到晚不及见复来::苏轼::江上有微径，深榛烟雨埋。崎岖欲取别，不见又重来。下马未及语，固已慰长怀。江湖涉浩渺，安得与之偕。
过安乐山闻山上木叶有文如道士篆符云此山乃张道陵所寓二首  其一::苏轼::天师化去知何在，玉印相传世共珍。故国子孙今尚死，满山秋叶岂能神。
过安乐山闻山上木叶有文如道士篆符云此山乃张道陵所寓二首  其二::苏轼::真人已不死，外慕堕空虚。犹余好名意，满树写天书。
渝州寄王道矩::苏轼::曾闻五月到渝州，水拍长亭砌下流。惟有梦魂长缭绕，共论唐史更绸缪。舟经故国岁时改，霜落寒江波浪收。归梦不成冬夜永，厌闻船上报更筹。
江上看山::苏轼::船上看山如走马，倏忽过去数百群。前山槎牙忽变态，后岭杂沓如惊奔。仰看微径斜缭绕，上有行人高缥缈。舟中举手欲与言，孤帆南去如飞鸟。
涪州得山胡次子由韵::苏轼::终日锁筠笼，回头惜翠茸。谁知声，亦自意重重。夜宿烟生浦，朝鸣日上峰。故巢何足恋，鹰隼岂能容。
留题仙都观::苏轼::山前江水流浩浩，山上苍苍松柏老。舟中行客去纷纷，古今换易如秋草。空山楼观何峥嵘，真人王远阴长生。飞符御气朝百灵，悟道不复诵黄庭。龙车虎驾来下迎，去如旋风抟紫清。真人厌世不回顾，世间生死如朝暮。学仙度世岂无人，餐霞绝粒长苦辛。安得独从逍遥君，泠然乘风驾浮云，超世无有我独存。
仙都山鹿::苏轼::日月何促促，尘世苦局束。仙子去无踪，故山遗白鹿。仙人已去鹿无家，孤栖怅望层城霞。至今闻有游洞客，夜来江市叫平沙。长松千树风萧瑟，仙宫去人无咫尺。夜鸣白鹿安在哉，满山秋草无行迹。
江上值雪效欧阳体限不以盐玉鹤鹭絮蝶飞舞之类为比仍不使皓白洁素等字次子由韵::苏轼::缩颈夜眠如冻龟，雪来惟有客先知。江边晓起浩无际，树杪风多寒更吹。青山有似少年子，一夕变尽沧浪髭。方知阳气在流水，沙上盈尺江无澌。随风颠倒纷不择，下满坑谷高陵危。江空野阔落不见，入户但觉轻丝丝。沾裳细看若刻镂，岂有一一天工为。霍然一挥遍九野，吁此权柄谁执持。世间苦乐知有几，今我幸免沾肤肌。山夫只见压樵担，岂知带酒飘歌儿。天王临轩喜有麦，宰相献寿嘉及时。冻吟书生笔欲折，夜织贫女寒无帏。高人著屐踏冷冽，飘拂巾帽真仙姿。野僧斫路出门去，寒液满鼻清淋漓。洒袍入袖湿靴底，亦有执板趋阶墀。舟中行客何所爱，愿得猎骑当风披。草中咻咻有寒兔，孤隼下击千夫驰。敲冰煮鹿最可乐，我虽不饮强倒卮。楚人自古好弋猎，谁能往者我欲随。纷纭旋转从满面，马上操笔为赋之。
屈原塔::苏轼::楚人悲屈原，千载意未歇。精魂飘何处，父老空哽咽。至今沧江上，投饭救饥渴。遗风成竞渡，哀叫楚山裂。屈原古壮士，就死意甚烈。世俗安得知，眷眷不忍决。南宾旧属楚，山上有遗塔。应是奉佛人，恐子就沦灭。此事虽无凭，此意固已切。古人谁不死，何必较考折。名声实无穷，富贵亦暂热。大夫知此理，所以持死节。
望夫台::苏轼::山头孤石远亭亭，江转船回石似屏。可怜千古长如昨，船去船来自不停。浩浩长江赴沧海，纷纷过客似浮萍。谁能坐待山月出，照见寒影高伶俜。
竹枝歌::苏轼::苍梧山高湘水深，中原北望度千岑。帝子南游飘不返，惟有苍苍枫桂林。枫叶萧萧桂叶碧，万里远来超莫及。乘龙上天去无踪，草木无情空寄泣。水滨击鼓何喧阗，相将扣水求屈原。屈原已死今千载，满船哀唱似当年。海滨长鲸径千尺，食人为粮安可入。招君不归海水深，海鱼岂解哀忠直。吁嗟忠直死无人，可怜怀王西入秦。秦关已闭无归日，章华不复见车轮。君王去时箫鼓咽，父老送君车轴折。千里逃归迷故乡，南公哀痛弹长铗。三户亡秦信不虚，一朝兵起尽讙呼。当时项羽年最少，提剑本是耕田夫。横行天下竟何事，弃马乌江马垂涕。项王已死无故人，首入汉庭身委地。富贵荣华岂足多，至今惟有冢嵯峨。故国凄凉人事改，楚乡千古为悲歌。
过木枥观::苏轼::石壁高千尺，微踪远欲无。飞檐如剑寺，古柏似仙都。许子尝高遁，行舟悔不迂。斩蛟闻猛烈，提剑想崎岖。寂寞棺犹在，修崇世已愚。隠居人不识，化去俗争吁。洞府烟霞远，人间爪发枯。飘飘乘倒景，谁复顾遗躯。
八阵碛::苏轼::平沙何茫茫，仿佛见石𫈵。纵横满江上，岁岁沙水啮。孔明死已久，谁复辨行列。神兵非学到，自古不留诀。至人已心悟，后世徒妄说。自从汉道衰，蜂起尽奸杰。英雄不相下，祸难久连结。驱民市无烟，战野江流血。万人赌一掷，杀尽如沃雪。不为久远计，草草常无法。孔明最后起，意欲扫群孽。崎岖事节制，隠忍久不决。志大遂成迂，岁月去如瞥。六师纷未整，一旦英气折。惟余八阵图，千古壮夔峡。
诸葛盐井::苏轼::五行水本咸，安择江与井。如何不相入，此意谁复省。人心固难足，物理偶相逞。犹嫌取未多，井上无闲绠。
白帝庙::苏轼::朔风催入峡，惨惨去何之。共指苍山路，来朝白帝祠。荒城秋草满，古树野藤垂。浩荡荆江远，凄凉蜀客悲。迟回问风俗，涕泗悯兴衰。故国依然在，遗民岂复知。一方称警跸，万乘拥旌旗。远略初吞汉，雄心岂在夔。崎岖来野庙，闵默愧常时。破甑蒸山麦，长歌唱竹枝。荆邯真壮士，吴柱本经师。失计虽无及，图王固已奇。犹余帝王号，皎皎在门楣。
入峡::苏轼::自昔怀幽赏，今兹得纵探。长江连楚蜀，万派泻东南。合水来如电，黔波绿似蓝。余流细不数，远势竞相参。入峡初无路，连山忽似龛。萦纡收浩渺，蹙缩作渊潭。风过如呼吸，云生似吐含。坠崖鸣窣窣，垂蔓绿毵毵。冷翠多崖竹，孤生有石楠。飞泉飘乱雪，怪石走惊骖。绝涧知深浅，樵童忽两三。人烟偶逢郭，沙岸可乘篮。野戍荒州县，邦君古子男。放衙鸣晚鼓，留客荐霜柑。闻道黄精草，丛生绿玉𥮾。尽应充食饮，不见有彭聃。气候冬犹暖，星河夜半涵。遗民悲昶衍，旧俗接鱼蚕。板屋漫无瓦，巌居窄似庵。伐薪常冒险，得米不盈甔。叹息生何陋，劬劳不自惭。叶舟轻远溯，大浪固尝谙。矍铄空相视，呕哑莫与谈。蛮荒安可住，幽邃信难妉。独爱孤栖鹘，高超百尺岚。横飞应自得，远飏似无贪。振翮游霄汉，无心顾雀鹌。尘劳世方病，局促我何堪。尽解林泉好，多为富贵酣。试看飞鸟乐，高遁此心甘。
巫山::苏轼::瞿塘迤逦尽，巫峡峥嵘起。连峰稍可怪，石色变苍翠。天工运神巧，渐欲作奇伟。坱轧势方深，结构意未遂。旁观不暇瞬，步步造幽邃。苍崖忽相逼，绝壁凛可悸。仰观八九顶，俊爽凌颢气。晃荡天宇高，奔腾江水沸。孤超兀不让，直拔勇无畏。攀缘见神宇，憩坐就石位。巉巉隔江波，一一问庙吏。遥观神女石，绰约诚有以。俯首见斜鬟，拖霞弄修帔。人心随物变，远觉含深意。野老笑我旁，少年尝屡至。去随猿猱上，反以绳索试。石笋倚孤峰，突兀殊不类。世人喜神怪，论说惊幼穉。楚赋亦虚传，神仙安有是。次问扫坛竹，云此今尚尔。翠叶纷下垂，婆娑绿凤尾。风来自偃仰，若为神物使。绝顶有三碑，诘曲古篆字。老人那解读，偶见不能记。穷探到峰背，采斫黄杨子。黄杨生石上，坚瘦纹如绮。贪心去不顾，涧谷千寻缒。山高虎狼绝，深入坦无忌。溟蒙草树密，葱蒨云霞腻。石窦有洪泉，甘滑如流髓。终朝自盥漱，冷冽清心胃。浣衣挂树梢，磨斧就石鼻。徘徊云日晚，归意念城市。不到今卅年，衰老筋力惫。当时伐残木，牙蘗已如臂。忽闻老人说，终日为叹喟。神仙固有之，难在忘势利。贫贱尔何爱，弃去如脱屣。嗟尔若无还，绝粮应不死。
巫山庙上下数十里有乌鸢无数取食于行舟之上舟人以神之故亦不敢害::苏轼::群飞来去噪行人，得食无忧便可驯。江上饥乌无足怪，野鹰何事亦频频。
神女庙::苏轼::大江从西来，上有千仞山。江山自环拥，恢诡富神奸。深渊鼍鳖横，巨壑蛇龙顽。旌阳斩长蛟，雷雨移沧湾。蜀守降老蹇，至今带连环。纵横若无主，荡逸侵人寰。上帝降瑶姬，来处荆巫间。神仙岂在猛，玉座幽且闲。飘萧驾风驭，弭节朝天关。倏忽巡四方，不知道里艰。古妆具法服，邃殿罗烟鬟。百神自奔走，杂沓来趋班。云兴灵怪聚，云散鬼神还。茫茫夜潭静，皎皎秋月弯。还应摇玉佩，来听水潺潺。
过巴东县不泊闻颇有莱公遗迹::苏轼::莱公昔未遇，寂寞在巴东。闻道山中树，犹余手种松。江山养豪俊，礼数困英雄。执板迎官长，趋尘拜下风。当年谁刺史，应未识三公。
昭君村::苏轼::昭君本楚人，艳色照江水。楚人不敢娶，谓是汉妃子。谁知去乡国，万里为胡鬼。人言生女作门楣，昭君当时忧色衰。古来人事尽如此，反复纵横安可知。
新滩::苏轼::扁舟转山曲，未至已先惊。白浪横江起，槎牙似雪城。番番从高来，一一投涧坑。大鱼不能上，暴鬣滩下横。小鱼散复合，瀺灂如遭烹。鸬鹚不敢下，飞过两翅轻。白鹭夸瘦捷，插脚还敧倾。区区舟上人，薄技安敢呈。只应滩头庙，赖此牛酒盈。
新滩阻风::苏轼::北风吹寒江，来自两山口。初闻似摇扇，渐觉平沙走。飞云满巌谷，舞雪穿窗牖。滩下三日留，识尽滩前叟。孤舟倦鸦轧，短缆困牵揉。尝闻不终朝，今此独何久。只应留远人，此意固亦厚。吾今幸无事，闭户为饮酒。
黄牛庙::苏轼::江边石壁高无路，上有黄牛不服箱。庙前行客拜且舞，击鼓吹箫屠白羊。山下耕牛苦硗确，两角磨崖四蹄湿。青刍半束长苦饥，仰看黄牛安可及。
虾蟆培::苏轼::蟆背似覆盂，蟆颐似偃月。谓是月中蟆，开口吐月液。根源来甚远，百尺苍崖裂。当时龙破山，此水随龙出。入江江水浊，犹作深碧色。禀受苦洁清，独与凡水隔。岂惟煮茶好，酿酒应无敌。
出峡::苏轼::入峡喜巉巌，出峡爱平旷。吾心淡无累，遇境即安畅。东西径千里，胜处颇屡访。幽寻远无厌，高绝每先上。前诗尚遗略，不录久恐忘。忆从巫庙回，中路寒泉涨。汲归真可爱，翠碧光满盎。忽惊巫峡尾，巌腹有穿圹。仰见天苍苍，石室开南向。宣尼古庙宇，丛木作帏帐。铁楯横半空，俯瞰不计丈。古人谁架构，下有不测浪。石窦见天囷，瓦棺悲古葬。新滩阻风雪，村落去携杖。亦到龙马溪，茅屋沽村酿。玉虚悔不至，实为舟人诳。闻道石最奇，寤寐见怪状。峡山富奇伟，得一知几丧。苦恨不知名，历历但想像。今朝脱重险，楚水渺平荡。鱼多客庖足，风顺行意王。追思偶成篇，聊助舟人唱。
游三游洞::苏轼::冻雨霏霏半成雪，游人屦冻苍苔滑。不辞携被巌底眠，洞口云深夜无月。
游洞之日有亭吏乞诗既为留三绝句于洞之石壁明日至峡州吏又至意若未足乃复以此诗授之::苏轼::一径绕山翠，萦纡去似蛇。忽惊溪水急，争看洞门呀。滑磴攀秋蔓，飞桥踏古槎。三扉迎北吹，一穴向西斜。叹息烟云老，追思岁月遐。唐人昔未到，古俗此为家。洞暖无风雪，山深富鹿豭。相逢衣尽草，环坐髻应髽。灶突依巌黑，樽罍就石漥。洪荒无传记，想像在羲娲。此事今安有，遗踪我独嗟。山翁劝留句，强为写槎牙。
寄题清溪寺::苏轼::口舌安足恃，韩非死说难。自知不可用，鬼谷乃真奸。遗书今未亡，小数不足观。秦仪固新学，见利不知患。嗟时无桓文，使彼二子颠。死败无足怪，夫子固使然。君看巧更穷，不若愚自安。遗宫若有神，颔首然吾言。
留题峡州甘泉寺::苏轼::轻舟横江来，吊古悲纯孝。逶迤寻远迹，婉娈见遗貌。清泉不可挹，涸尽空石窖。古人飘何之，惟有风竹闹。行行玩村落，户户悬网罩。民风坦和平，开户夜无钞。丛林富笋茹，平野绝虎豹。嗟哉此乐乡，毋乃姜子教。
夷陵县欧阳永叔至喜堂::苏轼::夷陵虽小邑，自古控荆吴。形势今无用，英雄久已无。谁知有文伯，远谪自王都。人去年年改，堂倾岁岁扶。追思犹咎吕，感叹亦怜朱。旧种孤楠老，新霜一橘枯。清篇留峡洞，醉墨写邦图。故老问行客，长官今白须。著书多念虑，许国减欢娱。寄语公知否，还须数倒壶。
息壤诗::苏轼::帝息此壤，以藩幽台。有神司之，随取而培。帝敕下民，无敢或开。惟帝不言，以雷以雨。惟民知之，幸帝之怒。帝茫不知，谁敢以告。帝怒不常，下土是震。使民前知，是役于民。无是坟者，谁取谁干。惟其的之，是以射之。
渚宫::苏轼::渚宫寂寞依古郢，楚地荒茫非故基。二王台阁已卤莽，何况远问纵横时。楚王猎罢击灵鼓，猛士操舟张水嬉。钓鱼不复数鱼鳖，大鼎千石烹蛟螭。当时郢人架宫殿，意思绝妙般与倕。飞楼百尺照湖水，上有燕赵千蛾眉。临风扬扬意自得，长使宋玉作楚辞。秦兵西来取钟簴，故宫禾黍秋离离。千年壮观不可复，今之存者盖已卑。池空野迥楼阁小，惟有深竹藏狐狸。台中绛帐谁复见，台下野水浮清漪。绿窗朱户春昼闭，想见深屋弹朱丝。腐儒亦解爱声色，何用白首谈孔姬。沙泉半涸草堂在，破窗无纸风飔飔。陈公踪迹最未远，七瑞寥落今何之。百年人事知几变，直恐荒废成空陂。谁能为我访遗迹，草间应有湘东碑。
荆州十首  其一::苏轼::游人出三峡，楚地尽平川。北客随南贾，吴樯间蜀船。江侵平野断，风卷白沙旋。欲问兴亡意，重城自古坚。
荆州十首  其二::苏轼::南方旧战国，惨淡意犹存。慷慨因刘表，凄凉为屈原。废城犹带井，古姓聚成村。亦解观形胜，升平不敢论。
荆州十首  其三::苏轼::楚地阔无边，苍茫万顷连。耕牛未尝汗，投种去如捐。农事谁当劝，民愚亦可怜。平生事游惰，那得怨凶年。
荆州十首  其四::苏轼::朱槛城东角，高王此望沙。江山非一国，烽火畏三巴。战骨沦秋草，危楼倚断霞。百年豪杰尽，扰扰见鱼虾。
荆州十首  其五::苏轼::沙头烟漠漠，来往厌喧卑。野市分麞闹，官船过渡迟。游人多问卜，伧叟尽携龟。日暮江天静，无人唱楚辞。
荆州十首  其六::苏轼::太守王夫子，山东老俊髦。壮年闻猛烈，白首见雄豪。食雁君应厌，驱车我正劳。中书有安石，慎勿赋离骚。
荆州十首  其七::苏轼::残腊多风雪，荆人重岁时。客心何草草，里巷自嬉嬉。爆竹惊邻鬼，驱傩聚小儿。故人应念我，相望各天涯。
荆州十首  其八::苏轼::江水深成窟，潜鱼大似犀。赤鳞如琥珀，老枕胜玻璃。上客举雕俎，佳人摇翠篦。登庖更作器，何以免屠刲。
荆州十首  其九::苏轼::北雁来南国，依依似旅人。纵横遭折翼，感恻为沾巾。平日谁能挹，高飞不可驯。故人持赠我，三嗅若为珍。
荆州十首  其一○::苏轼::柳门京国道，驱马及春阳。野火烧枯草，东风动绿芒。北行连许邓，南去极衡湘。楚境横天下，怀王信弱王。
荆门惠泉::苏轼::泉源从高来，走下随石脉。纷纷白沫乱，隠隠苍崖坼。萦回成曲沼，清澈见肝膈。潀泻为长溪，奔驶荡蛙蝈。初开不容椀，渐去已如帛。传闻此山中，神物懒遭谪。不能致雷雨，滟滟吐寒碧。遂令山前人，千古灌稻麦。
次韵答荆门张都官维见和惠泉诗::苏轼::楚人少井饮，地气常不泄。蓄之为惠泉，坌若有所折。泉源本无情，岂问浊与澈。贪愚彼二水，终古耻莫雪。只应所处然，遂使语异别。泉傍地平衍，泉上山嵽嵲。君子慎所居，此义安可缺。古人贵言赠，敢用况高节。不为冬霜干，肯畏夏日烈。泠泠但不已，海远要当彻。
浰阳早发::苏轼::富贵本无定，世人自荣枯。嚣嚣好名心，嗟我岂独无。不能便退缩，但使进少徐。我行念西国，已分田园芜。南来竟何事，碌碌随商车。自进苟无补，乃是懒且愚。人生重意气，出处夫岂徒。永怀江阳叟，种藕春满湖。
夜行观星::苏轼::天高夜气严，列宿森就位。大星光相射，小星闹若沸。天人不相干，嗟彼本何事。世俗强指摘，一一立名字。南箕与北斗，乃是家人器。天亦岂有之，无乃遂自谓。迫观知何如，远想偶有似。茫茫不可晓，使我长叹喟。
汉水::苏轼::舍棹忽逾月，沙尘困远行。襄阳逢汉水，偶似蜀江清。蜀江固浩荡，中有蛟与鲸。汉水亦云广，欲涉安敢轻。文王化南国，游女俨如卿。洲中浣纱子，环珮锵锵鸣。古风随世变，寒水空泠泠。过之不敢慢，伫立整冠缨。
襄阳古乐府三首 野鹰来::苏轼::野鹰来，万山下，荒山无食鹰苦饥，飞来为尔系彩丝。北原有兔老且白，年年养子秋食菽。我欲击之不可得，年深兔老鹰力弱。野鹰来，城东有台高崔巍。台中公子著皮袖，东望万里心悠哉。心悠哉，鹰何在。嗟尔公子归无劳，使鹰可呼亦凡曹，天阴月黑狐夜嗥。
襄阳古乐府三首 上堵吟::苏轼::台上有客吟秋风，悲声萧散飘入空。台边游女来窃听，欲学声同意不同。君悲竟何事，千里金城两稚子。白马为塞凤为关，山川无人空自闲。我悲亦何苦，江水冬更深，鳊鱼冷难捕。悠悠江上听歌人，不知我意徒悲辛。
襄阳古乐府三首 襄阳乐::苏轼::使君未来襄阳愁，提戈入市裹毡裘。自从毡裘南渡沔，襄阳无事多春游。襄阳春游乐何许，岘山之阳汉江浦。使君朱旆来翻翻，人道使君似羊杜。道边逢人问洛阳，中原苦战春田荒。北人闻道襄阳乐，目送飞鸿应断肠。
岘山::苏轼::远客来自南，游尘昏岘首。过关无百步，旷荡吞楚薮。登高忽惆怅，千载意有偶。所忧谁复知，嗟我生苦后。团团山上桧，岁岁阅榆柳。大才固已殊，安得同永久。可怜山前客，倏忽星过罶。贤愚未及分，来者当自剖。
万山::苏轼::西行度连山，北出临汉水。汉水蹙成潭，旋转山之趾。禅房久已坏，古甃含清泚。下有仲宣栏，绠刻深容指。回头望西北，隠隠龟背起。传云古隆中，万树桑柘美。月炯转山曲，山上见洲尾。绿水带平沙，盘盘如抱珥。山川近且秀，不到懒成耻。问之安能详，画地费簪棰。
隆中::苏轼::诸葛来西国，千年爱未衰。今朝游故里，蜀客不胜悲。谁言襄阳野，生此万乘师。山中有遗貌，矫矫龙之姿。龙蟠山水秀，龙去渊潭移。空余蜿蜒迹，使我寒涕垂。
竹叶酒::苏轼::楚人汲汉水，酿酒古宜城。春风吹酒熟，犹似汉江清。耆旧人何在，丘坟应已平。惟余竹叶在，留此千古情。
鳊鱼::苏轼::晓日照江水，游鱼似玉瓶。谁言解缩项，贪饵每遭烹。杜老当年意，临流忆孟生。吾今又悲子，辍箸涕纵横。
食雉::苏轼::雄雉曳修尾，惊飞向日斜。空中纷格鬬，彩羽落如花。喧呼勇不顾，投网谁复嗟。百钱得一双，新味时所佳。烹煎杂鸡鹜，爪距漫槎牙。谁知化为蜃，海上落飞鸦。
新渠诗  其一::苏轼::新渠之水，其来舒舒。溢流于野，至于通衢。渠成如神，民始不知。问谁为之，邦君赵侯。
新渠诗  其二::苏轼::新渠之田，在渠左右。渠来奕奕，如赴如凑。如云斯积，如屋斯溜。嗟唐之人，始识秔稌。
新渠诗  其三::苏轼::新渠之民，自淮及潭。挈其妇姑，或走而颠。王命赵侯，宥我新民。无与王事，以讫七年。
新渠诗  其四::苏轼::侯谓新民，尔既来止。其归尔邑，告尔邻里。良田千万，尔择尔取。尔耕尔食，遂为尔有。
新渠诗  其五::苏轼::筑室于唐，孔硕且坚。生为唐民，饱粥与𫗴。死葬于唐，祭有鸡豚。天子有命，我惟尔安。
许州西湖::苏轼::西湖小雨晴，滟滟春渠长。来从古城角，夜半转新响。使君欲春游，浚沼役千掌。纷纭具畚锸，闹若蚁运壤。夭桃弄春色，生意寒犹怏。惟有落残梅，标格若矜爽。游人坌已集，挈榼三且两。醉客卧道傍，扶起尚偃仰。池台信宏丽，贵与民同赏。但恐城市欢，不知田野怆。颍川七不登，野气长苍莽。谁知万里客，湖上独长想。
双凫观::苏轼::王乔古仙子，时出观人寰。常为汉郎吏，厌世去无还。双凫偶为戏，聊以惊世顽。不然神仙迹，罗网安能攀。纷纷尘埃中，铜印纡青纶。安知无隠者，窃笑彼愚奸。
颍大夫庙::苏轼::人情难强回，天性可微感。世人争曲直，苦语费摇撼。大夫言何柔，暴主意自惨。荒祠傍孤冢，古隧有残坎。千年惟茅焦，世亦贵其胆。不解此微言，脱衣徒勇敢。
阮籍啸台::苏轼::阮生古狂达，遁世默无言。犹余胸中气，长啸独轩轩。高情遗万物，不与世俗论。登临偶自写，激越荡乾坤。醒为啸所发，饮为醉所昏。谁能与之较，乱世足自存。
大雪独留尉氏有客入驿呼与饮至醉诘旦客南去竟不知其谁::苏轼::古驿无人雪满庭，有客冒雪来自北。纷纷笠上已盈寸，下马登堂面苍黑。苦寒有酒不能饮，见之何必问相识。我酌徐徐不满觥，看客倒尽不留涩。千门昼闭行路绝，相与笑语不知夕。醉中不复问姓名，上马忽去横短策。
朱亥墓::苏轼::昔日朱公子，雄豪不可追。今来游故国，大冢屈称儿。平日轻公相，千金弃若遗。梁人不好事，名姓寄当时。鲁史盗齐豹，求名谁复知。慎无怨世俗，犹不遭仲尼。
次韵水官诗::苏轼::高人岂学画，用笔乃其天。譬如善游人，一一能操船。阎子本缝掖，畴昔慕云渊。丹青偶为戏，染指初尝鼋。爱之不自已，笔势如风翻。传闻贞观中，左衽解椎鬟。南夷羞白雉，佛国贡青莲。诏令拟王会，别殿写戎蛮。熊冠金络额，豹袖拥旛旜。传入应门内，俯伏脱剑弮。天姿俨龙凤，杂沓朝鹏鳣。神功与绝迹，后世两莫扳。自从李氏亡，群盗窃山川。长安三日火，至宝随飞烟。尚有脱身者，漂流出东关。三官岂容独，得此今已编。吁嗟至神物，会合当有年。京城诸权贵，欲取百计难。赠以玉如意，岂能动高禅。惟应一篇诗，皎若画在前。
辛丑十一月十九日既与子由别于郑州西门之外马上赋诗一篇寄之::苏轼::不饮胡为醉兀兀，此心已逐归鞍发。归人犹自念庭闱，今我何以慰寂寞。登高回首坡垅隔，但见乌帽出复没。苦寒念尔衣裘薄，独骑瘦马踏残月。路人行歌居人乐，童仆怪我苦凄恻。亦知人生要有别，但恐岁月去飘忽。寒灯相对记畴昔，夜雨何时听萧瑟。君知此意不可忘，慎勿苦爱高官职。
和子由渑池怀旧::苏轼::人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇馿嘶。
次韵刘京兆石林亭之作石本唐苑中物散流民间刘购得之::苏轼::都城日荒废，往事不可还。惟余古苑石，漂散尚人间。公来始购蓄，不惮道里艰。忽从尘埃中，来对冰雪颜。瘦骨拔凛凛，苍根漱潺潺。唐人惟奇章，好石古莫攀。尽令属牛氏，刻凿纷斑斑。嗟此本何常，聚散实循环。人失亦人得，要不出区寰。君看刘李末，不能保河关。况此百株石，鸿毛于泰山。但当对石饮，万事付等闲。
凤翔八观 石鼓歌::苏轼::冬十二月岁辛丑，我初从政见鲁叟。旧闻石鼓今见之，文字郁律蛟蛇走。细观初以指画肚，欲读嗟如箝在口。韩公好古生已迟，我今况又百年后。强寻偏傍推点画，时得一二遗八九。我车既攻马亦同，其鱼维𫚈贯之柳。古器纵横犹识鼎，众星错落仅名斗。模糊半已隠瘢胝，诘曲犹能辨跟肘。娟娟缺月隠云雾，濯濯嘉禾秀稂莠。漂流百战偶然存，独立千载谁与友。上追轩颉相唯诺，下揖冰斯同鷇。忆昔周宣歌鸿雁，当时籀史变蝌蚪。厌乱人方思圣贤，中兴天为生耆耈。东征徐虏阚虓虎，北伏犬戎随指嗾。象胥杂沓贡狼鹿，方召联翩赐圭卣。遂因鼓鼙思将帅，岂为考击烦蒙瞍。何人作颂比嵩高，万古斯文齐岣嵝。勋劳至大不矜伐，文武未远犹忠厚。欲寻年岁无甲乙，岂有名字记谁某。自从周衰更七国，竟使秦人有九有。埽除诗书诵法律，投弃俎豆陈鞭杻。当年何人佐祖龙，上蔡公子牵黄狗。登山刻石颂功烈，后者无继前无偶。皆云皇帝巡四国，烹灭强暴救黔首。六经既已委灰尘，此鼓亦当遭击剖。传闻九鼎沦泗上，欲使万夫沉水取。暴君纵欲穷人力，神物义不污秦垢。是时石鼓何处避，无乃天工令鬼守。兴亡百变物自闲，富贵一朝名不朽。细思物理坐叹息，人生安得如汝寿。
凤翔八观 诅楚文::苏轼::峥嵘开元寺，仿佛祈年观。旧筑扫成空，古碑埋不烂。诅书虽可读，字法嗟久换。词云秦嗣王，敢使祝用瓒。先君穆公世，与楚约相捍。质之于巫咸，万叶期不叛。今其后嗣王，乃敢构多难。刳胎杀无罪，亲族遭圉绊。计其所称诉，何啻桀纣乱。吾闻古秦俗，面诈背不汗。岂惟公子卬，社鬼亦遭谩。辽哉千载后，发我一笑粲。
凤翔八观 王维吴道子画::苏轼::何处访吴画，普门与开元。开元有东塔，摩诘留手痕。吾观画品中，莫如二子尊。道子实雄放，浩如海波翻。当其下手风雨快，笔所未到气已吞。亭亭双林间，彩晕扶桑暾。中有至人谈寂灭，悟者悲涕迷者手自扪。蛮君鬼伯千万万，相排竞进头如鼋。摩诘本诗老，佩芷袭芳荪。今观此壁画，亦若其诗清且敦。祇园弟子尽鹤骨，心如死灰不复温。门前两丛竹，雪节贯霜根。交柯乱叶动无数，一一皆可寻其源。吴生虽妙绝，犹以画工论。摩诘得之于象外，有如仙翮谢笼樊。吾观二子皆神俊，又于维也敛衽无间言。
凤翔八观 维摩像唐杨惠之塑在天柱寺::苏轼::昔者子舆病且死，其友子祀往问之。跰鉴井自叹息，造物将安以我为。今观古塑维摩像，病骨磊嵬如枯龟。乃知至人外生死，此身变化浮云随。世人岂不硕且好，身虽未病心已疲。此叟神完中有恃，谈笑可却千熊罴。当其在时或问法，俯首无言心自知。至今遗像兀不语，与昔未死无增亏。田翁里妇那肯顾，时有野鼠衔其髭。见之使人每自失，谁能与诘无言师。
凤翔八观 东湖::苏轼::吾家蜀江上，江水清如蓝。尔来走尘土，意思殊不堪。况当岐山下，风物尤可惭。有山秃如赭，有水浊如泔。不谓郡城东，数步见湖潭。入门便清奥，恍如梦西南。泉源从高来，随波走涵涵。东去触重阜，尽为湖所贪。但见苍石螭，开口吐清甘。借汝腹中过，胡为目眈眈。新荷弄晚凉，轻棹极幽探。飘飖忘远近，偃息遗珮𥮾。深有龟与鱼，浅有螺与蚶。曝晴复戏雨，戢戢多于蚕。浮沉无停饵，倏忽遽满篮。丝缗虽强致，琐细安足戡。闻昔周道兴，翠凤栖孤岚。飞鸣饮此水，照影弄毵毵。至今多梧桐，合抱如彭聃。彩羽无复见，上有鹯搏鹌。嗟予生虽晚，好古意所妉。图书已漫漶，犹复访侨郯。卷阿诗可继，此意久已含。扶风古三辅，政事岂汝谙。聊为湖上饮，一纵醉后谈。门前远行客，劫劫无留骖。问胡不回首，毋乃趁朝参。予今正疏懒，官长幸见函。不辞日游再，行恐岁满三。暮归还倒载，钟鼓已韽韽。
凤翔八观 真兴寺阁::苏轼::山川与城郭，漠漠同一形。市人与鸦鹊，浩浩同一声。此阁几何高，何人之所营。侧身送落日，引手攀飞星。当年王中令，斫木南山頳。写真留阁下，铁面眼有棱。身强八九尺，与阁两峥嵘。古人虽暴恣，作事今世惊。登者尚呀喘，作者何以胜。曷不观此阁，其人勇且英。
凤翔八观 李氏园::苏轼::朝游北城东，回首见修竹。下有朱门家，破墙围古屋。举鞭叩其户，幽响答空谷。入门所见伙，十步九移目。异花兼四方，野鸟喧百族。其西引溪水，活活转墙曲。东注入深林，林深窗户绿。水光兼竹浄，时有独立鹄。林中百尺松，岁久苍鳞蹙。岂惟此地少，意恐关中独。小桥过南浦，夹道多乔木。隠如城百雉，挺若舟千斛。阴阴日光淡，黯黯秋气蓄。尽东为方池，野雁杂家鹜。红梨惊合抱，映岛孤云馥。春光水溶漾，雪阵风翻扑。其北临长溪，波声卷平陆。北山卧可见，苍翠间硗秃。我时来周览，问此谁所筑。云昔李将军，负险乘衰叔。抽钱算间口，但未榷羹粥。当时夺民田，失业安敢哭。谁家美园囿，籍没不容赎。此亭破千家，郁郁城之麓。将军竟何事，虮虱生刀。何尝载美酒，来此驻车毂。空使后世人，闻名颈犹缩。我今官正闲，屡至因休沐。人生营居止，竟为何人卜。何当办一身，永与清景逐。
凤翔八观 秦穆公墓::苏轼::橐泉在城东，墓在城中无百步。乃知昔未有此城，秦人以泉识公墓。昔公生不诛孟明，岂有死之日而忍用其良。乃知三子徇公意，亦如齐之二子从田横。古人感一饭，尚能杀其身。今人不复见此等，乃以所见疑古人。古人不可望，今人益可伤。
次韵子由辛丑除日见寄::苏轼::薄宦驱我西，远别不容惜。方愁后会远，未暇忧岁夕。强欢虽有酒，冷酌不成席。秦烹惟羊羹，陇馔有熊腊。念为儿童岁，屈指已成昔。往事今何追，忽若箭已释。感时嗟事变，所得不偿失。府卒来驱傩，矍铄惊远客。愁来岂有魔，烦汝为攘磔。寒梅与冻杏，嫩萼初似麦。攀条为惆怅，玉蕊何时折。不忧春艳晚，行见弃夏核。人生行乐耳，安用声名籍。胡为独多感，不见膏自炙。诗来苦相宽，子意远可射。依依见其面，疑子在咫尺。兄今虽小官，幸忝佐方伯。北池近所凿，中有汧水碧。临池饮美酒，尚可消永日。但恐诗力弱，鬬健未免馘。诗成十日到，谁谓千里隔。一月寄一篇，忧愁何足掷。
新葺小园二首  其一::苏轼::短竹萧萧倚北墙，斩茅披棘见幽芳。使君尚许分池绿，邻舍何妨借树凉。亦有杏花充窈窕，更烦鶑舌奏铿锵。身闲酒美谁来劝，坐看花光照水光。
新葺小园二首  其二::苏轼::三年辄去岂无乡，种树穿池亦漫忙。暂赏不须心汲汲，再来惟恐鬓苍苍。应成庾信吟枯柳，谁记山公醉夕阳。去后莫忧人剪伐，西邻幸许庇甘棠。
壬寅二月有诏令郡吏分往属县减决囚禁自十三日受命出府至宝鸡虢郿盩厔四县既毕事因朝谒太平宫而宿于南溪溪堂遂并南山而西至楼观大秦寺延生观仙游潭十九日乃归作诗五百言以记凡所经历者寄子由::苏轼::远人罹水旱，王命释俘囚。分县传明诏，寻山得胜游。萧条初出郭，旷荡实消忧。薄暮来孤镇，登临忆武侯。峥嵘依绝壁，苍茫瞰奔流。半夜人呼急，横空火气浮。天遥殊不辨，风急已难收。晓入陈仓县，犹余卖酒楼。烟煤已狼藉，吏卒尚呀咻。鸡岭云霞古，龙宫殿宇幽。南山连大散，归路走吾州。欲往安能遂，将还为少留。回趋西虢道，却渡小河洲。闻道磻溪石，犹存渭水头。苍崖虽有迹，大钓本无钩。东去过郿坞，孤城象汉刘。谁言董公健，竟复伍孚仇。白刃俄生肘，黄金谩似丘。平生闻太白，一见驻行驺。鼓角谁能试，风雷果致不。巌崖已奇绝，冰雪更雕锼。春旱忧无麦，山灵喜有湫。蛟龙懒方睡，瓶罐小容偷。二曲林泉胜，三川气象侔。近山麰麦早，临水竹篁修。先帝膺符命，行宫画冕旒。侍臣簪武弁，女乐抱箜篌。秘殿开金锁，神人控玉虬。黑衣横巨剑，被发凛双眸。邂逅逢佳士，相将弄彩舟。投篙披绿荇，濯足乱清沟。晚宿南溪上，森如水国秋。遶湖栽翠密，终夜响飕飗。冒晓穷幽邃，操戈畏炳彪。尹生犹有宅，老氏旧停辀。问道遗踪在，登仙往事悠。御风归汗漫，阅世似蜉蝣。羽客知人意，瑶琴系马秋。不辞山寺远，来作鹿鸣呦。帝子传闻李，巌堂髣像缑。轻风帏幔卷，落日髻鬟愁。入谷惊蒙密，登坡费挽搂。乱峰搀似槊，一水澹如油。中使何年到，金龙自古投。千重横翠石，百丈见游鯈。最爱泉鸣洞，初尝雪入喉。满瓶虽可致，洗耳叹无由。忽忆寻蟆培，方冬脱鹿裘。山川良甚似，水石亦堪俦。惟有泉傍饮，无人自献酬。
太白山下早行至横渠镇书崇寿院壁::苏轼::马上续残梦，不知朝日升。乱山横翠幛，落月澹孤灯。奔走烦邮吏，安闲愧老僧。再游应眷眷，聊亦记吾曾。
留题延生观后山上小堂::苏轼::溪山愈好意无厌，上到巉巉第几尖。深谷野禽毛羽怪，上方仙子鬓眉纤。不惭弄玉骑丹凤，应逐嫦娥驾老蟾。涧草巌花自无主，晚来蝴蝶入疏帘。
留题仙游潭中兴寺寺东有玉女洞洞南有马融读书石室过潭而南山石益奇潭上有桥畏其险不敢渡::苏轼::清潭百尺皎无泥，山木阴阴谷鸟啼。蜀客曾游明月峡，秦人今在武陵溪。独攀书室窥巌窦，还访仙姝款石闺。犹有爱山心未至，不将双脚踏飞梯。
楼观::苏轼::门前古碣卧斜阳，阅世如流事可伤。长有幽人悲晋惠，强修遗庙学秦皇。丹砂久窖井水赤，白术谁烧厨灶香。闻道神仙亦相过，只疑田叟是庚桑。
郿坞::苏轼::衣中甲厚行何惧，坞里金多退足凭。毕竟英雄谁得似，脐脂自照不须灯。
磻溪石::苏轼::墨突不暇黔，孔席未尝暖。安知渭上叟，跪石留双骭。一朝婴世故，辛苦平多难。亦欲就安眠，旅人讥客懒。
石鼻城::苏轼::平时战国今无在，陌上征夫自不闲。北客初来试新险，蜀人从此送残山。独穿暗月朦胧里，愁渡奔河苍茫间。渐入西南风景变，道边修竹水潺潺。
次韵子由岐下诗 北亭::苏轼::谁人筑短墙，横绝拥吾堂。不作新亭槛，幽花为谁香。
次韵子由岐下诗 横池::苏轼::明月入我池，皎皎铺纻缟。何日变成缁，太玄吾懒草。
次韵子由岐下诗 短桥::苏轼::谁能铺白簟，永日卧朱桥。树影栏边转，波光版底摇。
次韵子由岐下诗 轩窗::苏轼::东邻多白杨，夜作雨声急。窗下独无眠，秋虫见灯入。
次韵子由岐下诗 曲槛::苏轼::流水照朱栏，浮萍乱明鉴。谁见槛上人，无言观物泛。
次韵子由岐下诗 双池::苏轼::汧流入城郭，亹亹渡千家。不见双池水，长漂十里花。
次韵子由岐下诗 荷叶::苏轼::田田抗朝阳，节节卧春水。平铺乱萍叶，屡动报鱼子。
次韵子由岐下诗 鱼::苏轼::湖上移鱼子，初生不畏人。自从识钩饵，欲见更无因。
次韵子由岐下诗 牡丹::苏轼::花好长患稀，花多信佳否。未有四十枝，枝枝大如斗。
次韵子由岐下诗 桃花::苏轼::争开不待叶，密缀欲无条。傍沼人窥鉴，惊鱼水溅桥。
次韵子由岐下诗 李::苏轼::不及梨英软，应惭梅萼红。西园有千叶，淡伫更纤浓。
次韵子由岐下诗 杏::苏轼::开花送余寒，结子及新火。关中幸无梅，汝强充鼎和。
次韵子由岐下诗 梨::苏轼::霜降红梨熟，柔柯已不胜。未尝蠲夏渴，长见助春冰。
次韵子由岐下诗 枣::苏轼::居人几番老，枣树未成槎。汝长才堪轴，吾归已及瓜。
次韵子由岐下诗 樱桃::苏轼::独遶樱桃树，酒醒喉肺干。莫除枝上露，从向口中漙。
次韵子由岐下诗 石榴::苏轼::风流意不尽，独自送残芳。色作裙腰染，名随酒盏狂。
次韵子由岐下诗 樗::苏轼::自昔为神树，空闻蜩鵙鸣。社公烦见辍，为尔致羊羹。
次韵子由岐下诗 槐::苏轼::采撷殊未厌，忽然已成阴。蝉鸣看不见，鹤立赴还深。
次韵子由岐下诗 桧::苏轼::强致南山树，来经渭水滩。生成未有意，鸦鹊莫相干。
次韵子由岐下诗 松::苏轼::依依古松子，郁郁绿毛身。每长须成节，明年渐庇人。
次韵子由岐下诗 柳::苏轼::今年手自栽，问我何年去。他年我复来，摇落伤人意。
真兴寺阁祷雨::苏轼::太守亲从千骑祷，神翁远借一杯清。云阴黯黯将嘘遍，雨意昏昏欲酝成。已觉微风吹袂冷，不堪残日傍山明。今年秋熟君知否，应向江南饱食粳。
攓云篇::苏轼::物役会有时，星言从高驾。道逢南山云，欻吸如电过。竟谁使令之，衮衮从空下。龙移相排拶，凤舞或颓亚。散为东郊雾，冻作枯树稼。或飞入吾车，偪仄碍肘胯。抟取置笥中，提携返茅舍。开缄乃放之，掣去仍变化。云兮汝归山，无使达官怕。
读开元天宝遗事三首  其一::苏轼::姚宋亡来事事生，一官铢重万人轻。朔方老将风流在，不取西蕃石堡城。
读开元天宝遗事三首  其二::苏轼::潭里舟船百倍多，广陵铜器越溪罗。三郎官爵如泥土，争唱弘农得宝歌。
读开元天宝遗事三首  其三::苏轼::琵琶弦急衮梁州，羯鼓声高舞臂韝。破费八姨三百万，大唐天子要缠头。
壬寅重九不预会独游普门寺僧阁有怀子由::苏轼::花开酒美盍言归，来看南山冷翠微。忆弟泪如云不散，望乡心与雁南飞。明年纵健人应老，昨日追欢意正违。不问秋风强吹帽，秦人不笑楚人讥。
太白词  其一::苏轼::雷阗阗，山昼晦。风振野，神将驾。载云，从玉虬。旱既甚，蹷往救，道阻修兮。
太白词  其二::苏轼::旌旗翻，疑有无。日惨变，神在涂。飞赤篆，诉阊阖。走阴符，行羽檄，万灵集兮。
太白词  其三::苏轼::风为幄，云为盖。满堂烂，神既至。纷醉饱，锡以雨。百川溢，施沟渠，歌且舞兮。
太白词  其四::苏轼::骑裔裔，车斑斑。鼓箫悲，神欲还。轰振凯，隠林谷。执妖厉，归献馘，千里肃兮。
太白词  其五::苏轼::神之来，怅何晚。山重复，路幽远。神之去，飘莫追。德未报，民之思，永万祀兮。
九月二十日微雪怀子由弟二首  其一::苏轼::岐阳九月天微雪，已作萧条岁暮心。短日送寒砧杵急，冷官无事屋庐深。愁肠别后能消酒，白发秋来已上簪。近买貂裘堪出塞，忽思乘传问西琛。
九月二十日微雪怀子由弟二首  其二::苏轼::江上同舟诗满箧，郑西分马涕垂膺。未成报国惭书剑，岂不怀归畏友朋。官舍度秋惊岁晚，寺楼见雪与谁登。遥知读易东窗下，车马敲门定不譍。
与李彭年同送崔岐归二曲马上口占::苏轼::霜干木落爱秦川，兴发身轻逐鸟翩。贪看暮山忘远近，强陪归客更流连。貂裘犯雪观形胜，骏马随鹰搏野鲜。为问南溪李夫子，壮心应未逐流年。
病中闻子由得告不赴商州三首  其一::苏轼::病中闻汝免来商，旅雁何时更著行。远别不知官爵好，思归苦觉岁年长。著书多暇真良计，从宦无功漫去乡。惟有王城最堪隠，万人如海一身藏。
病中闻子由得告不赴商州三首  其二::苏轼::近从章子闻渠说，苦道商人望汝来。说客有灵惭直道，逋翁久没厌凡才。夷音仅可通名姓，瘿俗无由辨颈腮。答策不堪宜落此，上书求免亦何哉。
病中闻子由得告不赴商州三首  其三::苏轼::辞官不出意谁知，敢向清时怨位卑。万事悠悠付杯酒，流年冉冉入霜髭。策曾忤世人嫌汝，易可忘忧家有师。此外知心更谁是，梦魂相觅苦参差。
病中大雪数日未尝起观虢令赵荐以诗相属戏用其韵答之::苏轼::经旬卧斋阁，终日亲剂和。不知雪已深，但觉寒无那。飘萧窗纸鸣，堆压檐板堕。风飙助凝冽，帏幔困掀簸。惟思近醇醲，未敢窥璨瑳。何时反炎赫，却欲躬臼磨。谁云坐无毡，尚有裘充货。西邻歌吹发，促席寒威挫。崩腾踏成迳，缭绕飞入座。人欢瓦先融，饮隽瓶屡卧。嗟予独愁寂，空室自困坷。欲为后日赏，恐被游尘涴。寒更报新霁，皎月悬半破。有客独苦吟，清夜默自课。诗人例穷蹇，秀句出寒饿。何当暴雪霜，庶以蹑郊贺。
岁晚相与馈问为馈岁酒食相邀呼问别岁至除夜达旦不眠为守岁蜀之风俗如是余官于岐下岁暮思归而不可得故为此三诗以寄子由 馈岁::苏轼::农功各已收，岁事得相佐。为欢恐无及，假物不论货。山川随出产，贫富称小大。寘盘巨鲤横，发笼双兔卧。富人事华靡，彩绣光翻座。贫者愧不能，微挚出舂磨。官居故人少，里巷佳节过。亦欲举乡风，独唱无人和。
岁晚相与馈问为馈岁酒食相邀呼问别岁至除夜达旦不眠为守岁蜀之风俗如是余官于岐下岁暮思归而不可得故为此三诗以寄子由 别岁::苏轼::故人适千里，临别尚迟迟。人行犹可复，岁行那可追。问岁安所之，远在天一涯。已逐东流水，赴海归无时。东邻酒初熟，西舍彘亦肥。且为一日欢，慰此穷年悲。勿嗟旧岁别，行与新岁辞。去去勿回顾，还君老与衰。
岁晚相与馈问为馈岁酒食相邀呼问别岁至除夜达旦不眠为守岁蜀之风俗如是余官于岐下岁暮思归而不可得故为此三诗以寄子由 守岁::苏轼::欲知垂尽岁，有似赴壑蛇。修鳞半已没，去意谁能遮。况欲系其尾，虽勤知奈何。儿童强不睡，相守夜讙哗。晨鸡且勿唱，更鼓畏添挝。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。
和子由踏青::苏轼::东风陌上惊微尘，游人初乐岁华新。人闲正好路傍饮，麦短未怕游车轮。城中居人厌城郭，喧阗晓出空四邻。歌鼓惊山草木动，箪瓢散野乌鸢驯。何人聚众称道人，遮道卖符色怒嗔。宜蚕使汝茧如瓮，宜畜使汝羊如麇。路人未必信此语，强为买服禳新春。道人得钱径沽酒，醉倒自谓吾符神。
和子由蚕市::苏轼::蜀人衣食常苦艰，蜀人游乐不知还。千人耕种万人食，一年辛苦一春闲。闲时尚以蚕为市，共忘辛苦逐欣欢。去年霜降斫秋荻，今年箔积如连山。破瓢为轮土为釜，争买不啻金与纨。忆昔与子皆童丱，年年废书走市观。市人争夸鬬巧智，野人喑哑遭欺谩。诗来使我感旧事，不悲去国悲流年。
客位假寐::苏轼::谒入不得去，兀坐如枯株。岂惟主忘客，今我亦忘吾。同僚不解事，愠色见髯须。虽无性命忧，且复忍须臾。
和刘长安题薛周逸老亭周善饮酒未七十而致仕::苏轼::近闻薛公子，早退惊常流。买园招野鹤，凿井动潜虬。自言酒中趣，一斗胜凉州。翻然拂衣去，亲爱挽不留。隠居亦何乐，素志庶可求。所亡嗟无几，所得不啻酬。青春为君好，白日为君悠。山鸟奏琴筑，野花弄闲幽。虽辞功与名，其乐实素侯。至今清夜梦，尚惊冠压头。谁能载美酒，往以大白浮。之子虽不识，因公可与游。
中隠堂诗  其一::苏轼::去蜀初逃难，游秦遂不归。园荒乔木老，堂在昔人非。凿石清泉激，开门野鹤飞。退居吾久念，长恐此心违。
中隠堂诗  其二::苏轼::径转如修蟒，坡垂似伏鳌。树从何代有，人与此堂高。好古嗟生晚，偷闲厌久劳。王孙早归隠，尘土污君袍。
中隠堂诗  其三::苏轼::二月惊梅晚，幽香此地无。依依慰远客，皎皎似吴姝。不恨故园隔，空嗟芳岁徂。春深桃杏乱，笑汝益羁孤。
中隠堂诗  其四::苏轼::翠石如鹦鹉，何年别海壖。贡随南使远，载压渭舟偏。已伴乔松老，那知故国迁。金人解辞汉，汝独不潸然。
中隠堂诗  其五::苏轼::都城更几姓，到处有残碑。古隧埋蝌蚪，崩崖露伏龟。安排壮亭榭，收拾费金赀。岣嵝何须到，韩公浪自悲。
题宝鸡县斯飞阁::苏轼::西南归路远萧条，倚槛魂飞不可招。野阔牛羊同雁鹜，天长草树接云霄。昏昏水汽浮山麓，泛泛春风弄麦苗。谁使爱官轻去国，此身无计老渔樵。
重游终南子由以诗见寄次韵::苏轼::去年新柳报春回，今日残花覆绿苔。溪上有堂还独宿，谁人无事肯重来。古琴弹罢风吹座，山阁醒时月照杯。懒不作诗君错料，旧逋应许过时陪。
和子由寒食::苏轼::寒食今年二月晦，树林深翠已生烟。遶城骏马谁能借，到处名园意尽便。但挂酒壶那计盏，偶题诗句不须编。忽闻啼鵙惊羁旅，江上何人治废田。
记所见开元寺吴道子画佛灭度以答子由题画文殊普贤::苏轼::西方真人谁所见，衣被七宝从双狻。当时修道颇辛苦，柳生两肘乌巢肩。初如蒙蒙隠山玉，渐如濯濯出水莲。道成一旦就空灭，奔会四海悲人天。翔禽哀响动林谷，兽鬼踯躅泪迸泉。庞眉深目彼谁子，绕床弹指性自圆。隠如寒月堕清昼，空有孤光留故躔。春游古寺拂尘壁，遗像久此霾香烟。画师不复写姓名，皆云道子口所传。纵横固已蔑孙邓，有如巨鳄吞小鲜。来诗所夸孰与此，安得携挂其傍观。
妒佳月::苏轼::狂云妒佳月，怒飞千里黑。佳月了不嗔，曾何污洁白。爰有谪仙人，举酒为三客。今夕偶不见，汍澜念风伯。毋烦风伯来，彼也易灭没。支颐少待之，寒空浄无迹。粲粲黄金盘，独照一天碧。玉绳惨无辉，玉露洗秋色。浩瀚玻璃盏，和光入胸臆。使我能永延，约君为莫逆。
次韵子由弹琴::苏轼::琴上遗声久不弹，琴中古义本长存。苦心欲记常迷旧，信指如归自著痕。应有仙人依树听，空教瘦鹤舞风鶱。谁知千里溪堂夜，时引惊猿撼竹轩。
七月二十四日以久不雨出祷磻溪是日宿虢县二十五日晚自虢县渡渭宿于僧舍曾阁阁故曾氏所建也夜久不寐见壁间有前县令赵荐留名有怀其人::苏轼::龛灯明灭欲三更，敧枕无人梦自惊。深谷留风终夜响，乱山衔月半床明。故人渐远无消息，古寺空来看姓名。欲向磻溪问姜叟，仆夫屡报斗杓倾。
二十六日五更起行至磻溪天未明::苏轼::夜入磻溪如入峡，照山炬火落惊猿。山头孤月耿犹在，石上寒波晓更喧。至人旧隠白云合，神物已化遗踪蜿。安得梦随霹雳驾，马上倾倒天瓢翻。
是日自磻溪将往阳平憩于麻田青峰寺之下院翠麓亭::苏轼::不到峰前寺，空来渭上村。此亭聊可喜，修径岂辞扪。谷映朱栏秀，山含古木尊。路穷惊石断，林缺见河奔。马困嘶青草，僧留荐晚飧。我来秋日午，旱久石床温。安得云如盖，能令雨泻盆。共看山下稻，凉叶晚翻翻。
二十七日自阳平至斜谷宿于南山中蟠龙寺::苏轼::横槎晚渡碧涧口，骑马夜入南山谷。谷中暗水响泷泷，岭上疏星明煜煜。寺藏巌底千万仞，路转山腰三百曲。风生饥虎啸空林，月黑惊麏窜修竹。入门突兀见深殿，照佛青荧有残烛。愧无酒食待游人，旋斫杉松煮溪蔌。板阁独眠惊旅枕，木鱼晓动随僧粥。起观万瓦郁参差，目乱千巌散红绿。门前商贾负椒荈，山后咫尺连巴蜀。何时归耕江上田，一夜心逐南飞鹄。
是日至下马碛憩于北山僧舍有阁曰怀贤南直斜谷西临五丈原诸葛孔明所从出师也::苏轼::南望斜谷口，三山如犬牙。西观五丈原，郁屈如长蛇。有怀诸葛公，万骑出汉巴。吏士寂如水，萧萧闻马檛。公才与曹丕，岂止十倍加。顾瞻三辅间，势若风卷沙。一朝长星坠，竟使蜀妇髽。山僧岂知此，一室老烟霞。往事逐云散，故山依渭斜。客来空吊古，清泪落悲笳。
和子由闻子瞻将如终南太平宫溪堂读书::苏轼::役名则已勤，徇身则已媮。我诚愚且拙，身名两无谋。始者学书判，近亦知问囚。但知今当为，敢问向所由。士方其未得，惟以不得忧。既得又忧失，此心浩难收。譬如倦行客，中路逢清流。尘埃虽未脱，暂憩得一漱。我欲走南涧，春禽始嘤呦。鞅掌久不决，尔来已徂秋。桥山日月追，府县烦差抽。王事谁敢愬，民劳吏宜羞。中间罹旱暵，欲学唤雨鸠。千夫挽一木，十步八九休。渭水涸无泥，菑堰旋插修。对之食不饱，余事更遑求。近日秋雨足，公余试新𥬠。劬劳幸已过，朽钝不任锼。秋风迫吹帽，西阜可纵游。聊为一日乐，慰此百年愁。
将往终南和子由见寄::苏轼::人生百年寄鬓须，富贵何啻葭中莩。惟将翰墨留染濡，绝胜醉倒蛾眉扶。我今废学如寒竽，久不吹之涩欲无。岁云暮矣嗟几余，欲往南溪侣禽鱼。秋风吹雨凉生肤，夜长耿耿添漏壶。穷年弄笔衫袖乌，古人有之我愿如。终朝危坐学僧趺，闭门不出闲履凫。下视官爵如泥淤，嗟我何为久踟蹰。岁月岂肯与汝居，仆夫起餐秣吾驹。
读道藏::苏轼::嗟余亦何幸，偶此琳宫居。宫中复何有，戢戢千函书。盛以丹锦囊，冒以青霞裾。王乔掌关籥，蚩尤守其庐。乘闲窃掀搅，涉猎岂暇徐。至人悟一言，道集由中虚。心闲反自照，皎皎如芙蕖。千岁厌世去，此言乃籧篨。人皆忽其身，治之用土苴。何暇及天下，幽忧吾未除。
南溪有会景亭处众亭之间无所见甚不称其名予欲迁之少西临断岸西向可以远望而力未暇特为制名曰招隠仍为诗以告来者庶几迁之::苏轼::飞檐临古道，高榜观游人。未即令公隠，聊须濯路尘。茅茨分聚落，烟火傍城闉。林缺湖光漏，窗明野意新。居民惟白帽，过客漫朱轮。山好留归屐，风回落醉巾。他年谁改筑，旧制不须因。再到吾虽老，犹堪作坐宾。
扶风天和寺::苏轼::远望若可爱，朱栏碧瓦沟。聊为一驻足，且慰百回头。水落见山石，尘高昏市楼。临风莫长啸，遗响浩难收。
十二月十四日夜微雪明日早往南溪小酌至晚::苏轼::南溪得雪真无价，走马来看及未消。独自披榛寻履迹，最先犯晓过朱桥。谁怜屋破眠无处，坐觉村饥语不嚣。惟有暮鸦知客意，惊飞千片落寒条。
九月中曾题二小诗于南溪竹上既而忘之昨日再游见而录之  其一::苏轼::湖上萧萧疏雨过，山头霭霭暮云横。陂塘水落荷将尽，城市人归虎欲行。
九月中曾题二小诗于南溪竹上既而忘之昨日再游见而录之  其二::苏轼::谁谓江湖居，而为虎豹宅。焚山岂不能，爱此千竿碧。
南溪之南竹林中新构一茅堂予以其所处最为深邃故名之曰避世堂::苏轼::犹恨溪堂浅，更穿修竹林。高人不畏虎，避世已无心。隠几颓如病，忘言兀似喑。茅茨追上古，冠盖谢当今。晓梦猿呼觉，秋怀鸟伴吟。暂来聊解带，屡去欲携衾。湖上行人绝，阶前暮霭深。应逢绿毛叟，扣户夜抽簪。
溪堂留题::苏轼::三径萦回草树蒙，忽惊初日上千峰。平湖种稻如西蜀，高阁连云似渚宫。残雪照山光耿耿，轻冰笼水暗溶溶。溪边野鹤冲人起，飞入南山第几重。
次韵子由种菜久旱不生::苏轼::新春阶下笋芽生，厨里霜虀倒旧罂。时绕麦田求野荠，强为僧舍煮山羹。园无雨润何须叹，身与时违合退耕。欲看年华自有处，鬓间秋色两三茎。
自清平镇游楼观五郡大秦延生仙游往返四日得十一诗寄子由同作 楼观::苏轼::鸟噪猿呼昼闭门，寂寥谁识古皇尊。青牛久已辞辕轭，白鹤时来访子孙。山近朔风吹积雪，天寒落日淡孤村。道人应怪游人众，汲尽阶前井水浑。
自清平镇游楼观五郡大秦延生仙游往返四日得十一诗寄子由同作 五郡::苏轼::古观正依林麓断，居民来就水泉甘。乱溪赴渭争趋北，飞鸟迎山不复南。羽客衣冠朝上象，野人香火祝春蚕。汝师岂解言符命，山鬼何知托老聃。
自清平镇游楼观五郡大秦延生仙游往返四日得十一诗寄子由同作 授经台::苏轼::剑舞有神通草圣，海山无事化琴工。此台一览秦川小，不待传经意已空。
自清平镇游楼观五郡大秦延生仙游往返四日得十一诗寄子由同作 大秦寺::苏轼::晃荡平川尽，坡陀翠麓横。忽逢孤塔迥，独向乱山明。信足幽寻远，临风却立惊。原田浩如海，滚滚尽东倾。
自清平镇游楼观五郡大秦延生仙游往返四日得十一诗寄子由同作 仙游潭::苏轼::翠壁下无路，何年雷雨穿。光摇巌上寺，深到影中天。我欲然犀看，龙应抱宝眠。谁能孤石上，危坐试僧禅。
自清平镇游楼观五郡大秦延生仙游往返四日得十一诗寄子由同作 南寺::苏轼::东去愁攀石，西来怯渡桥。碧潭如见试，白塔苦相招。野馈惭微薄，村沽慰寂寥。路穷斤斧绝，松桂得干霄。
自清平镇游楼观五郡大秦延生仙游往返四日得十一诗寄子由同作 北寺::苏轼::唐初传有此，乱后不留碑。畏虎关门早，无村得米迟。山泉自入瓮，野桂不胜炊。信美那能久，应先学忍饥。
自清平镇游楼观五郡大秦延生仙游往返四日得十一诗寄子由同作 马融石室::苏轼::未应将军聘，初从季直游。绛纱生不识，苍石尚能留。岂害依梁冀，何须困李侯。吾诗慎勿刻，猿鹤为君羞。
自清平镇游楼观五郡大秦延生仙游往返四日得十一诗寄子由同作 玉女洞::苏轼::洞里吹箫子，终年守独幽。石泉为晓镜，山月当帘钩。岁晚杉枫尽，人归雾雨愁。送迎应鄙陋，谁继楚臣讴。
自清平镇游楼观五郡大秦延生仙游往返四日得十一诗寄子由同作 爱玉女洞中水既致两瓶恐后复取而为使者见绐因破竹为契使寺僧藏其一以为往来之信戏谓之调水符::苏轼::欺谩久成俗，关市有契𦈡。谁知南山下，取水亦置符。古人辨淄渑，皎若鹤与凫。吾今既谢此，但视符有无。常恐汲水人，智出符之余。多防竟无及，弃置为长吁。
自清平镇游楼观五郡大秦延生仙游往返四日得十一诗寄子由同作 自仙游回至黑水见居民姚氏山亭高绝可爱复憩其上::苏轼::山鸦晓辞谷，似报游人起。出门犹屡顾，惨若去吾里。道途险且迂，继此复能几。溪边有危构，归驾聊复柅。爱此山中人，缥缈如仙子。平生慕独往，官爵同一屣。胡为此溪边，眷眷若有俟。国恩久未报，念此惭且泚。临风浩悲叱，万世同一轨。何年谢簪绂，丹砂留迅晷。
二月十六日与张李二君游南溪醉后相与解衣濯足因咏韩公山石之篇慨然知其所以乐而忘其在数百年之外也次其韵::苏轼::终南太白横翠微，自我不见心南飞。行穿古县并山麓，野水清滑溪鱼肥。须臾渡溪踏乱石，山光渐近行人稀。穷探愈好去愈锐，意未满足枵如饥。忽闻奔泉响巨碓，隠隠百步摇窗扉。跳波溅沫不可向，散为白雾纷霏霏。醉中相与弃拘束，顾劝二子解带围。褰裳试入插两足，飞浪激起冲人衣。君看麋鹿隠丰草，岂羡玉勒黄金鞿。人生何以易此乐，天下谁肯从我归。
大老寺竹间阁子::苏轼::残花带叶暗，新笋出林香。但见竹阴绿，不知汧水黄。树高倾陇鸟，池浚落河鲂。栽种良辛苦，孤僧瘦欲尪。
周公庙庙在岐山西北八九里庙后百许步有泉依山涌冽异常国史所谓润德泉世乱则竭者也::苏轼::吾今那复梦周公，尚喜秋来过故宫。翠凤旧依山硉兀，清泉长与世穷通。至今游客伤离黍，故国诸生咏雨蒙。牛酒不来乌鸟散，白杨无数暮号风。
和子由记园中草木十一首  其一::苏轼::煌煌帝王都，赫赫走群彦。嗟汝独何为，闭门观物变。微物岂足观，汝独观不倦。牵牛与葵蓼，采摘入诗卷。吾闻东山傅，置酒携燕婉。富贵未能忘，声色聊自遣。汝今又不然，时节看瓜蔓。怀宝自足珍，艺兰那计畹。吾归于汝处，慎勿嗟岁晚。
和子由记园中草木十一首  其二::苏轼::荒园无数亩，草木动成林。春阳一以敷，妍丑各自矜。蒲萄虽满架，囷倒不能任。可怜病石榴，花如破红襟。葵花虽粲粲，蒂浅不胜簪。丛蓼晚可喜，轻红随秋深。物生感时节，此理等废兴。飘零不自由，盛亦非汝能。
和子由记园中草木十一首  其三::苏轼::种柏待其成，柏成人已老。不如种丛篲，春种秋可倒。阴阳不择物，美恶随意造。柏生何苦艰，似亦费天巧。天工巧有几，肯尽为汝耗。君看藜与藿，生意常草草。
和子由记园中草木十一首  其四::苏轼::萱草虽微花，孤秀能自拔。亭亭乱叶中，一一劳心插。牵牛独何畏，诘曲自芽蘗。走寻荆与榛，如有夙昔约。南斋读书处，乱翠晓如泼。偏工贮秋雨，岁岁坏篱落。
和子由记园中草木十一首  其五::苏轼::芦笋初似竹，稍开叶如蒲。方春节抱甲，渐老根生须。不爱当夏绿，爱此及秋枯。黄叶倒风雨，白花摇江湖。江湖不可到，移植苦勤劬。安得双野鸭，飞来成画图。
和子由记园中草木十一首  其六::苏轼::行乐惜芳辰，秋风常苦早。谁知念离别，喜见秋瓜老。秋瓜感霜霰，茎叶飒已槁。宦游归无时，身若马系皂。悲鸣念千里，耿耿志空抱。多忧竟何为，使汝玄发缟。
和子由记园中草木十一首  其七::苏轼::官舍有丛竹，结根问囚厅。下为人所径，土密不容钉。殷勤戒吏卒，插棘护中庭。遶砌忽坟裂，走鞭瘦竛竮。我常携枕簟，来此荫寒青。日暮不能去，卧听窗风泠。
和子由记园中草木十一首  其八::苏轼::芎䓖生蜀道，白芷来江南。漂流到关辅，犹不失芳甘。濯濯翠茎满，愔愔清露涵。及其未花实，可以资筐篮。秋节忽已老，苦寒非所堪。㔉根取其实，对此微物惭。
和子由记园中草木十一首  其九::苏轼::自我来关辅，南山得再游。山中亦何有，草木媚深幽。菖蒲人不识，生此乱石沟。山高霜雪苦，苗叶不得抽。下有千岁根，蹙缩如蟠虬。长为鬼神守，德薄安敢偷。
和子由记园中草木十一首  其一○::苏轼::我归自南山，山翠犹在目。心随白云去，梦绕山之麓。汝从何方来，笑齿粲如玉。探怀出新诗，秀语夺山绿。觉来已茫昧，但记说秋菊。有如采樵人，入洞听琴筑。归来写遗声，犹胜人间曲。
和子由记园中草木十一首  其一一::苏轼::野菊生秋涧，芳心空自知。无人惊岁晚，惟有暗蛩悲。花开涧水上，花落涧水湄。菊衰蛩亦蛰，与汝岁相期。楚客方多感，秋风咏江蓠。落英不满掬，何以慰朝饥。
次韵和子由闻予善射::苏轼::中朝鸾鹭自振振，岂信边隅事执鼖。共怪书生能破的，也如骁将解论文。穿杨自笑非猿臂，射隼长思逐马军。观汝长身最堪学，定如髯羽便超群。
次韵子由论书::苏轼::吾虽不善书，晓书莫如我。苟能通其意，常谓不学可。貌妍容有𪾸，璧美何妨椭。端庄杂流丽，刚健含婀娜。好之每自讥，不独子亦颇。书成辄弃去，谬被傍人裹。体势本阔落，结束入细么。子诗亦见推，语重未敢荷。尔来又学射，力薄愁官笴。多好竟无成，不精安用伙。何当尽屏去，万事付懒惰。吾闻古书法，守骏莫如跛。世俗笔苦骄，众中强嵬騀。锺张忽已远，此语与时左。
次韵和子由欲得骊山澄泥砚::苏轼::举世争称邺瓦坚，一枚不换百金颁。岂知好事王夫子，自采临潼绣岭山。经火尚含泉脉暖，吊秦应有泪痕潸。封题寄去吾无用，近日从戎拟学班。
竹::苏轼::野人献竹，腰腹大如盎。自言道傍得，采不费罝网。鸱夷让圆滑，混沌惭瘦爽。两牙虽有余，四足仅能仿。逢人自惊蹶，闷若儿脱襁。念此微陋质，刀几安足枉。就擒太仓卒，羞愧不能飨。南山有孤熊，择兽行舐掌。
渼陂鱼::苏轼::霜筠细破为双掩，中有长鱼如卧剑。紫荇穿腮气惨凄，红鳞照座光磨闪。携来虽远鬣尚动，烹不待熟指先染。坐客相看为解颜，香粳饱送如填堑。早岁尝为荆渚客，黄鱼屡食沙头店。滨江易采不复珍，盈尺辄弃无乃僭。自从西征复何有，欲致南烹嗟久欠。游鯈琐细空自腥，乱骨纵横动遭砭。故人远馈何以报，客俎久空惊忽赡。东道无辞信使频，西邻幸有庖虀酽。
凌虚台::苏轼::才高多感激，道直无往还。不如此台上，举酒邀青山。青山虽云远，似亦识公颜。崩腾赴幽赏，披豁露天悭。落日衔翠壁，暮云点烟鬟。浩歌清兴发，放意末礼删。是时岁云暮，微雪洒袍斑。吏退迹如扫，宾来勇跻攀。台前飞雁过，台上雕弓弯。联翩向空坠，一笑惊尘寰。
和子由苦寒见寄::苏轼::人生不满百，一别费三年。三年吾有几，弃掷理无还。长恐别离中，摧我鬓与颜。念昔喜著书，别来不成篇。细思平时乐，乃为忧所缘。吾从天下士，莫如与子欢。羡子久不出，读书虱生毡。丈夫重出处，不退要当前。西羌解仇隙，猛士忧塞壖。庙谟虽不战，虏意久欺天。山西良家子，锦缘貂裘鲜。千金买战马，百宝妆刀镮。何时逐汝去，与虏试周旋。
司竹监烧苇园因召都巡检柴贻勖左藏以其徒会猎园下::苏轼::官园刈苇留枯槎，深冬放火如红霞。枯槎烧尽有根在，春雨一洗皆萌芽。黄狐老兔最狡捷，卖侮百兽常矜夸。年年此厄竟不悟，但爱蒙密争来家。风回焰卷毛尾热，欲出已被苍鹰遮。野人来言此最乐，徒手晓出归满车。巡边将军在近邑，呼来飒飒从矛叉。戍兵久闲可小试，战鼓虽冻犹堪挝。雄心欲搏南涧虎，阵势颇学常山蛇。霜干火烈声暴野，飞走无路号且呀。迎人截来砉逢箭，避犬逸去穷投罝。击鲜走马殊未厌，但恐落日催栖鸦。弊旗仆鼓坐数获，鞍挂雉兔肩分麚。主人置酒聚狂客，纷纷醉语晚更哗。燎毛燔肉不暇割，饮啖直欲追羲娲。青丘云梦古所咤，与此何啻百倍加。苦遭谏疏说夷羿，又被词客嘲淫奢。岂如闲官走山邑，放旷不与趋朝衙。农工已毕岁云暮，车骑虽少宾殊嘉。酒酣上马去不告，猎猎霜风吹帽斜。
亡伯提刑郎中挽诗二首甲辰十二月八日凤翔官舍书  其一::苏轼::才贤世有几，廊庙忍轻遗。公在不早用，人今方见思。故山松郁郁，旧史印累累。惟有同乡老，闻名尚涕洟。
亡伯提刑郎中挽诗二首甲辰十二月八日凤翔官舍书  其二::苏轼::挥手都门别，朱颜鬓未霜。至今如梦寐，未信有存亡。后事书千纸，新坟天一方。谁能悲楚相，抵掌悟君王。
和子由木山引水二首  其一::苏轼::蜀江久不见沧浪，江上枯槎远可将。去国尚能三犊载，汲泉何爱一夫忙。崎岖好事人应笑，冷淡为欢意自长。遥想纳凉清夜永，窗前微月照汪汪。
和子由木山引水二首  其二::苏轼::千年古木卧无梢，浪卷沙翻去似瓢。几度过秋生藓晕，至今流润应江潮。泫然疑有蛟龙吐，断处人言霹雳焦。材大古来无适用，不须郁郁慕山苗。
寄题兴州晁太守新开古东池::苏轼::百亩清池傍郭斜，居人行乐路人夸。自言官长如灵运，能使江山似永嘉。纵饮座中遗白帢，幽寻尽处见桃花。不堪山鸟号归去，长遣王孙苦忆家。
和董传留别::苏轼::粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。
骊山三绝句  其一::苏轼::功成惟欲善持盈，可叹前王恃太平。辛苦骊山山下土，阿房才废又华清。
骊山三绝句  其二::苏轼::几变雕墙几变灰，举烽指鹿事悠哉。上皇不念前车戒，却怨骊山是祸胎。
骊山三绝句  其三::苏轼::海中方士觅三山，万古明知去不还。咫尺秦陵是商鉴，朝元何必苦跻攀。
华阴寄子由::苏轼::三年无日不思归，梦里还家旋觉非。腊酒送寒催去国，东风吹雪满征衣。三峰已过天浮翠，四扇行看日照扉。里堠消磨不禁尽，速携家饷劳骖騑。
夜直秘阁呈王敏甫::苏轼::蓬瀛宫阙隔埃氛，帝乐天香似许闻。瓦弄寒晖鸳卧月，楼生晴霭凤盘云。共谁交臂论今古，只有闲心对此君。大隠本来无境界，北山猿鹤漫移文。
谢苏自之惠酒::苏轼::高士例须怜麹糵，此语常闻退之说。我今有说殆不然，麹糵未必高士怜。醉者坠车庄生言，全酒未若全于天。达人本是不亏缺，何暇更求全处全。景山沉迷阮籍傲，毕卓盗窃刘伶颠。贪狂嗜怪无足取，世俗喜异矜其贤。杜陵诗客尤可笑，罗列八子参群仙。流涎露顶置不说，为问底处能逃禅。我今不饮非不饮，心月皎皎常孤圆。有时客至亦为酌，琴虽未去聊忘弦。吾宗先生有深意，百里双罂远将寄。且言不饮固亦高，举世皆同吾独异。不如同异两俱冥，得鹿亡羊等嬉戏。决须饮此勿复辞，何用区区较醒醉。
入馆::苏轼::黄省文书分道山，静传钟鼓建章闲。天边玉树西风起，知有新秋到世间。
赠蔡茂先::苏轼::京城三日雨留人，吴市门前访子真。赤脚长须俱好事，新诗软语坐生春。邺侯久有牙签富，太史犹探禹穴新。不惜为君挥尺素，却忧善守备三邻。
送任伋通判黄州兼寄其兄孜::苏轼::吾州之豪任公子，少年盛壮日千里。无媒自进谁识之，有才不用今老矣。别来十年学不厌，读破万卷诗愈美。黄州小郡夹溪谷，茅屋数家依竹苇。知命无忧子何病，见贤不荐谁当耻。平泉老令更可悲，六十青衫贫欲死。桐乡遗老至今泣，颍川大姓谁能棰。因君寄声问消息，莫对黄鹞矜爪觜。
秀州僧本莹静照堂::苏轼::鸟囚不忘飞，马系常念驰。静中不自胜，不若听所之。君看厌事人，无事乃更悲。贫贱苦形劳，富贵嗟神疲。作堂名静照，此语子为谁。江湖隠沦士，岂无适时贤。老死不自惜，扁舟自娱嬉。从之恐莫见，况肯从我为。
石苍舒醉墨堂::苏轼::人生识字忧患始，姓名粗记可以休。何用草书夸神速，开卷惝恍令人愁。我尝好之每自笑，君有此病何能瘳。自言其中有至乐，适意无异逍遥游。近者作堂名醉墨，如饮美酒消百忧。乃知柳子语不妄，病嗜土炭如珍羞。君于此艺亦云至，堆墙败笔如山丘。兴来一挥百纸尽，骏马倏忽踏九州。我书意造本无法，点画信手烦推求。胡为议论独见假，只字片纸皆藏收。不减锺张君自足，下方罗赵我亦优。不须临池更苦学，完取绢素充衾裯。
王颐赴建州钱监求诗及草书::苏轼::我昔识子自武功，寒厅夜语樽酒同。酒阑烛尽语不尽，倦仆立寐僵屏风。丁宁劝学不死诀，自言亲受方瞳翁。嗟予闻道不早悟，醉梦颠倒随盲聋。迩来忧患苦摧剥，意思萧索如霜蓬。羡君颜色愈少壮，外慕渐少由中充。河车挽水灌脑黑，丹砂伏火入颊红。大梁相逢又东去，但道何日辞樊笼。未能便乞勾漏令，官曹似是锡与铜。留诗河上慰离别，草书未暇缘匆匆。
次韵杨褒早春::苏轼::穷巷凄凉苦未和，君家庭院得春多。不辞瘦马冲残雪，来听佳人唱踏莎。破恨径须烦麹糵，增年谁复怨羲娥。良辰乐事古难并，白发青衫我亦歌。细雨郊园聊种菜，冷官门户可张罗。放朝三日君恩重，睡美不知身在何。
次韵柳子玉见寄::苏轼::薄雷轻雨晓晴初，陌上春泥未溅裾。行乐及时虽有酒，出门无侣漫看书。遥知寒食催归骑，定把鸱夷载后车。他日见邀须强起，不应辞病似相如。
送钱藻出守婺州得英字::苏轼::老手便剧郡，高怀厌承明。聊纡东阳绶，一濯沧浪缨。东阳佳山水，未到意已清。过家父老喜，出郭壶浆迎。子行得所愿，怆悢居者情。吾君方急贤，日旰坐迩英。黄金招乐毅，白璧赐虞卿。子不少自贬，陈义空峥嵘。古称为郡乐，渐恐烦敲搒。临分敢不尽，醉语醒还惊。
送刘攽倅海陵::苏轼::君不见阮嗣宗，臧否不挂口。莫夸舌在齿牙牢，是中惟可饮醇酒。读书不用多，作诗不须工。海边无事日日醉，梦魂不到蓬莱宫。秋风昨夜入庭树，莼丝未老君先去。君先去，几时回。刘郎应白发，桃花开不开。
送曾子固倅越得燕字::苏轼::醉翁门下士，杂遝难为贤。曾子独超轶，孤芳陋群妍。昔从南方来，与翁两联翩。翁今自憔悴，子去亦宜然。贾谊穷适楚，乐生老思燕。那因江鲙美，遽厌天庖膻。但苦世论隘，聒耳如蜩蝉。安得万顷池，养此横海鳣。
绿筠亭::苏轼::爱竹能延客，求诗剩挂墙。风梢千纛乱，月影万夫长。谷鸟惊棋响，山蜂识酒香。只应陶靖节，会取北窗凉。
送安惇秀才失解西归::苏轼::旧书不厌百回读，熟读深思子自知。他年名宦恐不免，今日栖迟那可追。我昔家居断还往，著书不暇窥园葵。朅来东游慕人爵，弃去旧学从儿嬉。狂谋谬算百不遂，惟有霜鬓来如期。故山松柏皆手种，行且拱矣归何时。万事早知皆有命，十年浪走宁非痴。与君未可较得失，临别惟有长嗟咨。
送吕希道知和州::苏轼::去年送君守解梁，今年送君守历阳。年年送人作太守，坐受尘土堆胸肠。君家联翩三将相，富贵未已今方将。凤雏骥子生有种，毛骨往往传诸郎。观君崛郁负奇表，便合剑珮趋明光。胡为小郡屡奔走，征马未解风帆张。我生本是便江海，忍耻未去犹徬徨。无言赠君有长叹，美哉河水空洋洋。
送文与可出守陵州::苏轼::壁上墨君不解语，见之尚可消百忧。而况我友似君者，素节凛凛欺霜秋。清诗健笔何足数，逍遥齐物追庄周。夺官遣去不自觉，晓梳脱发谁能收。江边乱山赤如赭，陵阳正在千山头。君知远别怀抱恶，时遣墨君解我愁。
次韵王诲夜坐::苏轼::爱君东阁能延客，顾我闲官不计员。策杖频过知未厌，卜居相近岂辞迁。莫将诗句惊摇落，渐喜樽罍省扑缘。待约月明池上宿，夜深同看水中天。
送蔡冠卿知饶州::苏轼::吾观蔡子与人游，掀豗笑语无不可。平生傥荡不惊俗，临事迂阔乃过我。横前坑阱众所畏，布路金珠谁不裹。尔来变化惊何速，昔号刚强今亦颇。怜君独守廷尉法，晚岁却理鄱阳柂。莫嗟天骥逐羸牛，欲试良玉须猛火。世事徐观真梦寐，人生不信长𫐘轲。知君决狱有阴功，他日老人酬魏颗。
宋叔达家听琵琶::苏轼::数弦已品龙香拨，半面犹遮凤尾槽。新曲从翻玉连锁，旧声终爱郁轮袍。梦回只记归舟字，赋罢双垂紫锦绦。何异乌孙送公主，碧天无际雁行高。
次韵子由初到陈州二首  其一::苏轼::道丧虽云久，吾犹及老成。如今各衰晚，那更治刑名。懒惰便樗散，疏狂托圣明。阿奴须碌碌，门户要全生。
次韵子由初到陈州二首  其二::苏轼::旧隠三年别，杉松好在不。我今尚眷眷，此意恐悠悠。闭户时寻梦，无人可说愁。还来送别处，双泪寄南州。
送刘道原归觐南康::苏轼::晏婴不满六尺长，高节万仞陵首阳。青衫白发不自叹，富贵在天那得忙。十年闭户乐幽独，百金购书收散亡。朅来东观弄丹墨，聊借旧史诛奸强。孔融不肯下曹操，汲黯本是轻张汤。虽无尺棰与寸刃，口吻排击含风霜。自言静中阅世俗，有似不饮观酒狂。衣巾狼藉又屡舞，傍人大笑供千场。交朋翩翩去略尽，惟吾与子犹徬徨。世人共弃君独厚，岂敢自爱恐子伤。朝来告别惊何速，归意已逐征鸿翔。匡庐先生古君子，挂冠两纪鬓未苍。定将文度置膝上，喜动邻里烹猪羊。君归为我道名姓，幅巾他日容登堂。
出都来陈所乘船上有题小诗八首不知何人有感于余心者聊为和之  其一::苏轼::蛙鸣青草泊，蝉噪垂杨浦。吾行亦偶然，及此新过雨。
出都来陈所乘船上有题小诗八首不知何人有感于余心者聊为和之  其二::苏轼::鸟乐忘罝罦，鱼乐忘钩饵。何必择所安，滔滔天下是。
出都来陈所乘船上有题小诗八首不知何人有感于余心者聊为和之  其三::苏轼::烟火动村落，晨光尚熹微。田园处处好，渊明胡不归。
出都来陈所乘船上有题小诗八首不知何人有感于余心者聊为和之  其四::苏轼::我行无疾徐，轻楫信溶漾。船留村市闹，闸发寒波涨。
出都来陈所乘船上有题小诗八首不知何人有感于余心者聊为和之  其五::苏轼::舟人苦炎热，宿此乔木湾。清月未及上，黑云如颓山。
出都来陈所乘船上有题小诗八首不知何人有感于余心者聊为和之  其六::苏轼::万窍号地籁，冲风散天池。喧豗瞬息间，还挂斗与箕。
出都来陈所乘船上有题小诗八首不知何人有感于余心者聊为和之  其七::苏轼::颍水非汉水，亦作蒲萄绿。恨无襄阳儿，令唱铜鞮曲。
出都来陈所乘船上有题小诗八首不知何人有感于余心者聊为和之  其八::苏轼::我诗虽云拙，心平声韵和。年来烦恼尽，古井无由波。
次韵子由柳湖感物::苏轼::忆昔子美在东屯，数间茅屋苍山根。嘲吟草木调蛮獠，欲与猿鸟争啾喧。子今憔悴众所弃，驱马独出无往还。惟有柳湖万株柳，清阴与子供朝昏。胡为讥评不少借，生意凌挫难为繁。柳虽无言不解愠，世俗乍见应怃然。娇姿共爱春濯濯，岂问空腹修蛇蟠。朝看浓翠傲炎赫，夜爱疏影摇清圆。风翻雪阵春絮乱，蠹响啄木秋声坚。四时盛衰各有态，摇落凄怆惊寒温。南山孤松积雪底，抱冻不死谁复贤。
次韵张安道读杜诗::苏轼::大雅初微缺，流风困暴豪。张为词客赋，变作楚臣骚。展转更崩坏，纷纶阅俊髦。地偏蕃怪产，源失乱狂涛。粉黛迷真色，鱼虾易豢牢。谁知杜陵杰，名与谪仙高。扫地收千轨，争标看两艘。诗人例穷苦，天意遣奔逃。尘暗人亡鹿，溟翻帝斩鳌。艰危思李牧，述作谢王褒。失意各千里，哀鸣闻九皋。骑鲸遁沧海，捋虎得绨袍。巨笔屠龙手，微官似马曹。迂疏无事业，醉饱死游遨。简牍仪型在，儿童篆刻劳。今谁主文字，公合抱旌旄。开卷遥相忆，知音两不遭。般斤思郢质，鲲化陋鯈濠。恨我无佳句，时蒙致白醪。殷勤理黄菊，未遣没蓬蒿。
送张安道赴南都留台::苏轼::我公古仙伯，超然羡门姿。偶怀济物志，遂为世所縻。黄龙游帝郊，箫韶凤来仪。终然反溟极，岂复安笼池。出入四十年，忧患未尝辞。一言有归意，阖府谏莫移。吾君信英睿，搜士及茅茨。无人长者侧，何以安子思。归来扫一室，虚白以自怡。游于物之初，世俗安得知。我亦世味薄，因循鬓生丝。出处良细事，从公当有时。
傅尧俞济源草堂::苏轼::微官共有田园兴，老罢方寻隠退庐。栽种成阴十年事，仓黄求买百金无。先生卜筑临清济，乔木如今似画图。邻里亦知偏爱竹，春来相与护龙雏。
陆龙图诜挽词::苏轼::挺然直节庇峨岷，谋道从来不计身。属纩家无十金产，过车巷哭六州民。尘埃辇寺三年别，樽俎岐阳一梦新。他日思贤见遗像，不论宿草更沾巾。
胡完夫母周夫人挽词::苏轼::柏舟高节冠乡邻，绛帐清风耸搢绅。岂似凡人但慈母，能令孝子作忠臣。当年织屦随方进，晚节称觞见伯仁。回首悲凉便陈迹，凯风吹尽棘成薪。
次韵柳子玉过陈绝粮二首  其一::苏轼::风雨萧萧夜晦迷，不须鸣叫强知时。多才久被天公怪，阙食惟应爨妇知。杜叟挽衣那及胫，颜公食粥敢言炊。诗人情味真尝遍，试问于今底处亏。
次韵柳子玉过陈绝粮二首  其二::苏轼::如我自观犹可厌，非君谁复肯相寻。图书跌宕悲年老，灯火青荧语夜深。早岁便怀齐物志，微官敢有济时心。南行千里成何事，一听秋涛万鼓音。
陪欧阳公燕西湖::苏轼::谓公方壮须似雪，谓公已老光浮颊。朅来湖上饮美酒，醉后剧谈犹激烈。湖边草木新著霜，芙蓉晚菊争煌煌。插花起舞为公寿，公言百岁如风狂。赤松共游也不恶，谁能忍饥啖仙药。已将寿夭付天公，彼徒辛苦吾差乐。城上乌栖暮霭生，银缸画烛照湖明。不辞歌诗劝公饮，坐无桓伊能抚筝。
欧阳少师令赋所蓄石屏::苏轼::何人遗公石屏风，上有水墨希微踪。不画长林与巨植，独画峨嵋山西雪岭上万岁不老之孤松。崖崩涧绝可望不可到，孤烟落日相溟蒙。含风偃蹇得真态，刻画始信天有工。我恐毕宏韦偃死葬虢山下，骨可朽烂心难穷。神机巧思无所发，化为烟霏沦石中。古来画师非俗士，摹写物像略与诗人同。愿公作诗慰不遇，无使二子含愤泣幽宫。
颍州初别子由二首  其一::苏轼::征帆挂西风，别泪滴清颍。留连知无益，惜此须臾景。我生三度别，此别尤酸冷。念子似先君，木讷刚且静。寡辞真吉人，介石乃机警。至今天下士，去莫如子猛。嗟我久病狂，意行无坎井。有如醉且坠，幸未伤辄醒。从今得闲暇，默坐消日永。作诗解子忧，持用日三省。
颍州初别子由二首  其二::苏轼::近别不改容，远别涕霑胸。咫尺不相见，实与千里同。人生无离别，谁知恩爱重。始我来宛丘，牵衣舞儿童。便知有此恨，留我过秋风。秋风亦已过，别恨终无穷。问我何年归，我言岁在东。离合既循环，忧喜迭相攻。语此长太息，我生如飞蓬。多忧发早白，不见六一翁。
十月二日将至涡口五里所遇风留宿::苏轼::长淮久无风，放意弄清快。今朝雪浪满，始觉平野隘。两山控吾前，吞吐久不嘬。孤舟系桑本，终夜舞澎湃。舟人更传呼，弱缆恃菅蒯。平生傲忧患，久矣恬百怪。鬼神欺吾穷，戏我聊一噫。瓶中尚有酒，信命谁能戒。
出颍口初见淮山是日至寿州::苏轼::我行日夜向江海，枫叶芦花秋兴长。长淮忽迷天远近，青山久与船低昂。寿州已见白石塔，短棹未转黄茅冈。波平风软望不到，故人久立烟苍茫。
寿州李定少卿出饯城东龙潭上::苏轼::山鸦噪处古灵湫，乱沫浮涎绕客舟。未暇燃犀照奇鬼，欲将烧燕出潜虬。使君惜别催歌管，村巷惊呼聚玃猴。此地他年颂遗爱，观鱼并记老庄周。
濠州七绝 涂山::苏轼::川锁支祁水尚浑，地理汪罔骨应存。樵苏已入黄能庙，乌鹊犹朝禹会村。
濠州七绝 彭祖庙::苏轼::跨历商周看盛衰，欲将齿发鬬蛇龟。空餐云母连山尽，不见蟠桃著子时。
濠州七绝 逍遥台::苏轼::常怪刘伶死便埋，岂伊忘死未忘骸。乌鸢夺得与蝼蚁，谁信先生无此怀。
濠州七绝 观鱼台::苏轼::欲将同异较锱铢，肝胆犹能楚越如。若信万殊归一理，子今知我我知鱼。
濠州七绝 虞姬墓::苏轼::帐下佳人拭泪痕，门前壮士气如云。仓黄不负君王意，只有虞姬与郑君。
濠州七绝 四望亭::苏轼::颓垣破础没柴荆，故老犹言短李亭。敢请使君重起废，落霞孤鹜换新铭。
濠州七绝 浮山洞::苏轼::人言洞府是鳌宫，升降随波与海通。共坐船中那得见，乾坤浮水水浮空。
泗州僧伽塔::苏轼::我昔南行舟系汴，逆风三日沙吹面。舟人共劝祷灵塔，香火未收旗脚转。回头顷刻失长桥，却到龟山未朝饭。至人无心何厚薄，我自怀私欣所便。耕田欲雨刈欲晴，去得顺风来者怨。若使人人祷辄遂，造物应须日千变。今我身世两悠悠，去无所逐来无恋。得行固愿留不恶，每到有求神亦倦。退之旧云三百尺，澄观所营今已换。不嫌俗士污丹梯，一看云山绕淮甸。
龟山::苏轼::我生飘荡去何求，再过龟山岁五周。身行万里半天下，僧卧一庵初白头。地隔中原劳北望，潮连沧海欲东游。元嘉旧事无人记，故垒摧颓今在不。
发洪泽中途遇大风复还::苏轼::风浪忽如此，吾行欲安归。挂帆却西迈，此计未为非。洪泽三十里，安流去如飞。居民见我还，劳问亦依依。携酒就船卖，此意厚莫违。醒来夜已半，岸木声向微。明日淮阴市，白鱼能许肥。我行无南北，适意乃所祈。何劳舞澎湃，终夜摇窗扉。妻孥莫忧色，更典箧中衣。
十月十六日记所见::苏轼::风高月暗云水黄，淮阴夜发朝山阳。山阳晓雾如细雨，炯炯初日寒无光。云收雾卷已亭午，有风北来寒欲僵。忽惊飞雹穿户牖，迅驶不复容遮防。市人颠沛百贾乱，疾雷一声如颓墙。使君来呼晚置酒，坐定已复日照廊。恍疑所见皆梦寐，百种变怪旋消亡。共言蛟龙厌旧穴，鱼鳖随徙空陂塘。愚儒无知守章句，论说黑白推何祥。惟有主人言可用，天寒欲雪饮此觞。
广陵会三同舍各以其字为韵仍邀同赋 刘贡父::苏轼::去年送刘郎，醉语已惊众。如今各飘泊，笔砚谁能弄。我命不在天，羿彀未必中。作诗聊遣意，老大慵讥讽。夫子少年时，雄辩轻子贡。尔来再伤弓，戢翼念前痛。广陵三日饮，相对恍如梦。况逢贤主人，白酒泼春瓮。竹西已挥手，湾口犹屡送。羡子去安闲，吾邦正喧哄。
广陵会三同舍各以其字为韵仍邀同赋 孙巨源::苏轼::三年客京辇，憔悴难具论。挥汗红尘中，但随马蹄翻。人情贵往返，不报生祸根。坐令平生友，终岁不及门。南来实清旷，但恨无与言。不谓广陵城，得逢刘与孙。异趣不两立，譬如王孙猿。吾侪久相聚，恐见疑排拫。我褊类中散，子通真巨源。绝交固未敢，且复东南奔。
广陵会三同舍各以其字为韵仍邀同赋 刘莘老::苏轼::江陵昔相遇，幕府称上宾。再见明光宫，峨冠挹搢绅。如今三见子，坎坷为逐臣。朝游云霄间，欲分丞相茵。暮落江湖上，遂与屈子邻。了不见愠喜，子岂真可人。邂逅成一欢，醉语出天真。士方在田里，自比渭与莘。出试乃大谬，刍狗难重陈。岁晚多霜露，归耕当及辰。
游金山寺::苏轼::我家江水初发源，宦游直送江入海。闻道潮头一丈高，天寒尚有沙痕在。中泠南畔石盘陀，古来出没随涛波。试登绝顶望乡国，江南江北青山多。羁愁畏晚寻归楫，山僧苦留看落日。微风万顷靴文细，断霞半空鱼尾赤。是时江月初生魄，二更月落天深黑。江心似有炬火明，飞焰照山栖乌惊。怅然归卧心莫识，非鬼非人竟何物。江山如此不归山，江神见怪惊我顽。我谢江神岂得已，有田不归如江水。
自金山放船至焦山::苏轼::金山楼观何耽耽，撞钟击鼓闻淮南。焦山何有有修竹，采薪汲水僧两三。云霾浪打人迹绝，时有沙户祈春蚕。我来金山更留宿，而此不到心怀惭。同游兴尽决独往，赋命穷薄轻江潭。清晨无风浪自涌，中流歌啸倚半酣。老僧下山惊客至，迎笑喜作巴人谈。自言久客忘乡井，只有弥勒为同龛。困眠得就纸帐暖，饱食未厌山蔬甘。山林饥饿古亦有，无田不退宁非贪。展禽虽未三见黜，叔夜自知七不堪。行当投劾谢簪组，为我佳处留茅庵。
甘露寺::苏轼::江山岂不好，独游情易阑。但有相携人，何必素所欢。我欲访甘露，当途无闲官。二子旧不识，欣然肯联鞍。古郡山为城，层梯转朱栏。楼台断崖上，地窄天水宽。一览吞数州，山长江漫漫。却望大明寺，惟见烟中竿。狠石卧庭下，穹窿如伏羱。缅怀卧龙公，挟策事雕钻。一谈收猘子，再说走老瞒。名高有余想，事往无留观。萧公古铁镬，相对空团团。陂陀受百斛，积雨生微澜。泗水逸周鼎，渭城辞汉盘。山川失故态，怪此能独完。僧繇六化人，霓衣挂冰纨。隠见十二叠，观者疑夸谩。破板陆生画，青猊戏盘跚。上有二天人，挥手如翔鸾。笔墨虽欲尽，典型垂不刊。赫赫赞皇公，英姿凛以寒。古柏手亲种，挺然谁敢干。枝撑云峰裂，根入石窟蟠。薙草得断碑，斩崖出金棺。瘗藏岂不牢，见伏理可叹。四雄皆龙虎，遗迹俨未刓。方其盛壮时，争夺肯少安。废兴属造物，迁逝谁控抟。况彼妄庸子，而欲事所难。古今共一轨，后世徒辛酸。聊兴广武叹，不待雍门弹。
初到杭州寄子由二绝  其一::苏轼::眼看时事力难胜，贪恋君恩退未能。迟钝终须投劾去，使君何日换聋丞。
初到杭州寄子由二绝  其二::苏轼::圣明宽大许全身，衰病摧颓自畏人。莫上冈头苦相望，吾方祭灶请比邻。
次韵柳子玉二首 地炉::苏轼::细声蚯蚓发银瓶，拥褐横眠天未明。衰鬓镊残敧雪领，壮心降尽倒风旌。自称丹灶锱铢火，倦听山城长短更。闻道床头惟竹几，夫人应不解卿卿。
次韵柳子玉二首 纸帐::苏轼::乱文龟壳细相连，惯卧青绫恐未便。洁似僧巾白布，暖于蛮帐紫茸毡。锦衾速卷持还客，破屋那愁仰见天。但恐娇儿还恶睡，夜深踏裂不成眠。
腊日游孤山访惠勤惠思二僧::苏轼::天欲雪，云满湖，楼台明灭山有无。水清石出鱼可数，林深无人鸟相呼。腊日不归对妻孥，名寻道人实自娱。道人之居在何许，宝云山前路盘纡。孤山孤绝谁肯庐，道人有道山不孤。纸窗竹屋深自暖，拥褐坐睡依团蒲。天寒路远愁仆夫，整驾催归及未晡。出山回望云木合，但见野鹘盘浮图。兹游淡薄欢有余，到家恍如梦蘧蘧。作诗火急追亡逋，清景一失后难摹。
李杞寺丞见和前篇复用元韵答之::苏轼::兽在薮，鱼在湖，一入池槛归期无。误随弓旌落尘土，坐使鞭棰环呻呼。追胥连保罪及孥，百日愁叹一日娱。白云旧有终老约，朱绶岂合山人纡。人生何者非蘧庐，故山鹤怨秋猿孤。何时自驾鹿车去，扫除白发烦菖蒲。麻鞋短后随猎夫，射弋狐兔供朝晡。陶潜自作五柳传，潘阆画入三峰图。吾年凛凛今几余，知非不去惭卫蘧。岁荒无术归亡逋，鹄则易画虎难摹。
再和::苏轼::东望海，西望湖，山平水远细欲无。野人疏狂逐渔钓，刺史宽大容歌呼。君恩饱暖及尔孥，才者不闲拙者娱。穿巌度岭脚力健，未厌山水相萦纡。三百六十古精庐，出游无伴篮舆孤。作诗虽未造藩阈，破闷岂不贤摴蒱。君才敏赡兼百夫，朝作千篇日未晡。朅来湖上得佳句，从此不看营丘图。知君箧椟富有余，莫惜锦绣偿菅蘧。穷多鬬险谁先逋，赌取名画不用摹。
游灵隠寺得来诗复用前韵::苏轼::君不见，钱塘湖，钱王壮观今已无。屋堆黄金斗量珠，运尽不劳折简呼。四方宦游散其孥，宫阙留与闲人娱。盛衰哀乐两须臾，何用多忧心郁纡。溪山处处皆可庐，最爱灵隠飞来孤。乔松百尺苍髯须，扰扰下笑柳与蒲。高堂会食罗千夫，撞钟击鼓喧朝晡。凝香方丈眠氍毹，绝胜絮被缝海图。清风徐来惊睡余，遂超羲皇傲几蘧。归时栖鸦正毕逋，孤烟落日不可摹。
戏子由::苏轼::宛丘先生长如丘，宛丘学舍小如舟。常时低头诵经史，忽然欠伸屋打头。斜风吹帷雨注面，先生不愧旁人羞。任从饱死笑方朔，肯为雨立求秦优。眼前勃蹊何足道，处置六凿须天游。读书万卷不读律，致君尧舜知无术。劝农冠盖闹如云，送老虀盐甘似蜜。门前万事不挂眼，头虽长低气不屈。余杭别驾无功劳，画堂五丈容旗旄。重楼跨空雨声远，屋多人少风骚骚。平生所惭今不耻，坐对疲氓更鞭棰。道逢阳虎呼与言，心知其非口诺唯。居高志下真何益，气节消缩今无几。文章小技安足程，先生别驾旧齐名。如今衰老俱无用，付与时人分重轻。
越州张中舍寿乐堂::苏轼::青山偃蹇如高人，常时不肯入官府。高人自与山有素，不待招邀满庭户。卧龙蟠屈半东州，万室鳞鳞枕其股。背之不见与无同，狐裘反衣无乃鲁。张君眼力觑天奥，能遣荆棘化堂宇。持颐宴坐不出门，收揽奇秀得十五。才多事少厌闲寂，卧看云烟变风雨。笋如玉箸椹如簪，强饮且为山作主。不忧儿辈知此乐，但恐造物怪多取。春浓睡足午窗明，想见新茶如泼乳。
姚屯田挽词::苏轼::京口年来耆旧衰，高人沦丧路人悲。空闻韦叟一经在，不见恬侯万石时。贫病只知为善乐，逍遥却恨弃官迟。七年一别真如梦，犹记萧然瘦鹤姿。
送岑著作::苏轼::懒者常似静，静岂懒者徒。拙则近于直，而直岂拙欤。夫子静且直，雍容时卷舒。嗟我复何为，相得欢有余。我本不违世，而世与我殊。拙于林间鸠，懒于冰底鱼。人皆笑其狂，子独怜其愚。直者有时信，静者不终居。而我懒拙病，不受砭药除。临行怪酒薄，已与别泪俱。后会岂无时，遂恐出处疏。惟应故山梦，随子到吾庐。
雨中明庆赏牡丹::苏轼::霏霏雨露作清妍，烁烁明灯照欲然。明日春阴花未老，故应未忍着酥煎。
吉祥寺赏牡丹::苏轼::人老簪花不自羞，花应羞上老人头。醉归扶路人应笑，十里珠帘半上钩。
吉祥寺僧求阁名::苏轼::过眼荣枯电与风，久长那得似花红。上人宴坐观空阁，观色观空色即空。
和刘道原见寄::苏轼::敢向清时怨不容，直嗟吾道与君东。坐谈足使淮南惧，归去方知冀北空。独鹤不须惊夜旦，群乌未可辨雌雄。庐山自古不到处，得与幽人子细穷。
和刘道原咏史::苏轼::仲尼忧世接舆狂，臧谷虽殊竟两亡。吴客漫陈豪士赋，桓侯初笑越人方。名高不朽终安用，日饮无何计亦良。独掩陈编吊兴废，窗前山雨夜浪浪。
和刘道原寄张师民::苏轼::仁义大捷径，诗书一旅亭。相夸绶若若，犹诵麦青青。腐鼠何劳吓，高鸿本自冥。颠狂不用唤，酒尽渐须醒。
送张职方吉甫赴闽漕六和寺中作::苏轼::羡君超然鸾鹤姿，江湖欲下还飞去。空使吴儿怨不留，青山漫漫七闽路。门前江水去掀天，寺后清池碧玉环。君如大江日千里，我如此水千山底。
和子由柳湖久涸忽有水开元寺山茶旧无花今岁盛开二首  其一::苏轼::太昊祠东铁墓西，一樽曾与子同携。回瞻郡阁遥飞槛，北望樯竿半隠堤。饭豆羹藜思两鹄，饮河噀水赖长霓。如今胜事无人共，花下壶卢鸟劝提。
和子由柳湖久涸忽有水开元寺山茶旧无花今岁盛开二首  其二::苏轼::长明灯下石栏干，长共松杉守岁寒。叶厚有棱犀甲健，花深少态鹤头丹。久陪方丈曼陀雨，羞对先生苜蓿盘。雪里盛开知有意，明年开后更谁看。
雨中游天竺灵感观音院::苏轼::蚕欲老，麦半黄，前山后山雨浪浪。农夫辍耒女废筐，白衣仙人在高堂。
和蔡准郎中见邀游西湖三首  其一::苏轼::夏潦涨湖深更幽，西风落木芙蓉秋。飞雪暗天云拂地，新蒲出水柳映洲。湖上四时看不足，惟有人生飘若浮。解颜一笑岂易得，主人有酒君应留。君不见钱塘游宦客，朝推囚，暮决狱，不因人唤何时休。
和蔡准郎中见邀游西湖三首  其二::苏轼::城市不识江湖幽，如与蟪蛄语春秋。试令江湖处城市，却似麋鹿游汀洲。高人无心无不可，得坎且止乘流浮。公卿故旧留不得，遇所得意终年留。君不见抛官彭泽令，琴无弦，巾有酒，醉欲眠时遣客休。
和蔡准郎中见邀游西湖三首  其三::苏轼::田间决水鸣幽幽，插秧未遍麦已秋。相携烧笋苦竹寺，却下踏藕荷花洲。船头斫鲜细缕缕，船尾炊玉香浮浮。临风饱食得甘寝，肯使细故胸中留。君不见壮士憔悴时，饥谋食，渴谋饮，功名有时无罢休。
六月二十七日望湖楼醉书五绝  其一::苏轼::黑云翻墨未遮山，白雨跳珠乱入船。卷地风来忽吹散，望湖楼下水如天。
六月二十七日望湖楼醉书五绝  其二::苏轼::放生鱼鳖逐人来，无主荷花到处开。水枕能令山俯仰，风船解与月徘徊。
六月二十七日望湖楼醉书五绝  其三::苏轼::乌菱白芡不论钱，乱系青菰裹绿盘。忽忆尝新会灵观，滞留江海得加餐。
六月二十七日望湖楼醉书五绝  其四::苏轼::献花游女木兰桡，细雨斜风湿翠翘。无限芳洲生杜若，吴儿不识楚辞招。
六月二十七日望湖楼醉书五绝  其五::苏轼::未成小隠聊中隠，可得长闲胜暂闲。我本无家更安往，故乡无此好湖山。
七月一日出城舟中苦热::苏轼::凉飙呼不来，流汗方被体。稀星乍明灭，暗水光弥弥。香风过莲芡，惊枕裂鲂鲤。欠伸宿酒余，起坐濯清泚。火云势方壮，未受月露洗。身微欲安适，坐待东方启。
宿余杭法喜寺后绿野堂望吴兴诸山怀孙莘老学士::苏轼::徙倚秋原上，凄凉晚照中。水流天不尽，人远思何穷。问谍知秦过，看山识禹功。稻凉初吠蛤，柳老半书虫。荷背风翻白，莲腮雨退红。追游慰迟暮，觅句效儿童。北望苕溪转，遥怜震泽通。烹鱼得尺素，好在紫髯翁。
宿临安浄土寺::苏轼::鸡鸣发余杭，到寺已亭午。参禅固未暇，饱食良先务。平生睡不足，急扫清风宇。闭门群动息，香篆起烟缕。觉来烹石泉，紫笋发轻乳。晚凉沐浴罢，衰发稀可数。浩歌出门去，暮色入村坞。微月半隠山，圆荷争泻露。相携石桥上，夜与故人语。明朝入山房，石镜炯当路。昔照熊虎姿，今为猿鸟顾。废兴何足吊，万古一仰俯。
自浄土寺步至功臣寺::苏轼::落日岸葛巾，晚风吹羽扇。松间野步稳，竹外飞桥转。神功凿横岭，巌石得巨片。直渡千人沟，下有微流泫。冈峦蔚回合，金碧烂明绚。缅怀异姓王，负担此乡县。长逢胯下辱，屡乞桑间饭。谁谓山石顽，识此希世彦。凛然英气逼，屹起犹耸战。他年万骑归，父老恣欢宴。锦绣被原野，金珠散贫贱。窦融既入朝，吴芮空记面。荣华坐销歇，阅世如邮传。惟有长明灯，依然照深殿。
游径山::苏轼::众峰来自天目山，势若骏马奔平川。中途勒破千里足，金鞭玉相回旋。人言山住水亦住，下有万古蛟龙渊。道人天眼识王气，结茅宴坐荒山巅。精诚贯山石为裂，天女下试颜如莲。寒窗暖足来朴渥，夜钵咒水降蜿蜒。雪眉老人朝叩门，愿为弟子长参禅。尔来废兴三百载，奔走吴会输金钱。飞楼涌殿压山破，朝钟暮鼓惊龙眠。晴空仰见浮海蜃，落日下数投林鸢。有生共处覆载内，扰扰膏火同烹煎。近来愈觉世路隘，每到宽处差安便。嗟余老矣百事废，却寻旧学心茫然。问龙乞水归洗眼，欲看细字销残年。
自径山回得吕察推诗用其韵招之宿湖上::苏轼::多君贵公子，爱山如爱色。心随叶舟去，梦绕千山碧。新诗到中路，令我喜折屐。古来轩冕徒，操舍两悲栗。数朝辞簪笏，两脚得暂赤。归来不入府，却走湖上宅。宠辱吾久忘，宁畏官长诘。飘然便归去，谁在子思侧。君能从我游，出郭及未黑。
宿望湖楼再和::苏轼::新月如佳人，出海初弄色。娟娟到湖上，潋潋摇空碧。夜凉人未寝，山静闻响屐。骚人故多感，悲秋更憀栗。君胡不相就，朱墨纷黝赤。我行得所嗜，十日忘家宅。但恨无友生，诗病莫诃诘。君来试吟咏，定作鹤头侧。改罢心愈疑，满纸蛟蛇黑。
夜泛西湖五绝  其一::苏轼::新月生魄迹未安，才破五六渐盘桓。今夜吐艳如半璧，游人得向三更看。
夜泛西湖五绝  其二::苏轼::三更向阑月渐垂，欲落未落景特奇。明朝人事谁料得，看到苍龙西没时。
夜泛西湖五绝  其三::苏轼::苍龙已没牛斗横，东方芒角升长庚。渔人收筒及未晓，船过惟有菰蒲声。
夜泛西湖五绝  其四::苏轼::菰蒲无边水茫茫，荷花夜开风露香。渐见灯明出远寺，更待月黑看湖光。
夜泛西湖五绝  其五::苏轼::湖光非鬼亦非仙，风恬浪静光满川。须臾两两入寺去，就视不见空茫然。
求焦千之惠山泉诗::苏轼::兹山定空中，乳水满其腹。遇隙则发见，臭味实一族。浅深各有值，方圆随所蓄。或为云汹涌，或作线断续。或鸣空洞中，杂佩间琴筑。或流苍石缝，宛转龙鸾蹙。瓶罂走千里，真伪半相渎。贵人高宴罢，醉眼乱红绿。赤泥开方印，紫餠截圆玉。倾瓯共叹赏，窃语笑僮仆。岂如泉上僧，盥洒自挹掬。故人怜我病，蒻笼寄新馥。欠伸北窗下，昼睡美方熟。精品厌凡泉，愿子致一斛。
答任师中次韵::苏轼::闲里有深趣，常忧儿辈知。已成归蜀计，谁借买山赀。世事久已谢，故人犹见思。平生不饮酒，对子敢论诗。
沈谏议召游湖不赴明日得双莲于北山下作一绝持献沈既见和又别作一首因用其韵  其一::苏轼::湖上棠阴手自栽，问公更得几回来。水仙亦恐公归去，故遣双莲一夜开。
沈谏议召游湖不赴明日得双莲于北山下作一绝持献沈既见和又别作一首因用其韵  其二::苏轼::诏书行捧缕金笺，乐府应歌相府莲。莫忘今年花发处，西湖西畔北山前。
和欧阳少师会老堂次韵::苏轼::一时冠盖尽严终，旧德年来岂易逢。闻道堂中延盖叟，定应床下拜梁松。蠹鱼自晒闲箱箧，科斗长收古鼎钟。我欲弃官重问道，寸筳何以得舂容。
和欧阳少师寄赵少师次韵::苏轼::朱门有遗啄，千里来燕雀。公家冷如冰，百呼无一诺。平生亲友半迁逝，公虽不怪旁人愕。世事如今腊酒醲，交情自古春云薄。二公凛凛和非同，畴昔心亲岂貌从。白须相映松间鹤，清句更酬雪里鸿。何日扬雄一廛足，却追范蠡五湖中。
监试呈诸试官::苏轼::我本山中人，寒苦盗寸廪。文辞虽少作，勉强非天禀。既得旋废忘，懒惰今十稔。麻衣如再著，墨水真可饮。每闻科诏下，白汗如流沈。此邦东南会，多士敢题品。刍荛尽兰荪，香不数葵荏。贫家见珠贝，眩晃自难审。缅怀嘉祐初，文格变已甚。千金碎全璧，百衲收寸锦。调和椒桂酽，咀嚼沙砾碜。广眉成半额，学步归踔踸。维时老宗伯，气压群儿凛。蛟龙不世出，鱼鲔初惊淰。至音久乃信，知味犹食椹。至今天下士，微管几左衽。谓当千载后，石室祠高眹。尔来又一变，此学初谁谂。权衡破旧法，刍豢笑凡饪。高言追卫乐，篆刻鄙曹沈。先生周孔出，弟子渊骞寝。却顾老钝躯，顽朴谢镌锓。诸君况才杰，容我懒且噤。聊欲废书眠，秋涛舂午枕。
望海楼晚景五绝  其一::苏轼::海上涛头一线来，楼前指顾雪成堆。从今潮上君须上，更看银山二十回。
望海楼晚景五绝  其二::苏轼::横风吹雨入楼斜，壮观应须好句夸。雨过潮平江海碧，电光时掣紫金蛇。
望海楼晚景五绝  其三::苏轼::青山断处塔层层，隔岸人家唤欲譍。江上秋风晚来急，为传钟鼓到西兴。
望海楼晚景五绝  其四::苏轼::楼下谁家烧夜香，玉笙哀怨弄初凉。临风有客吟秋扇，拜月无人见晚妆。
望海楼晚景五绝  其五::苏轼::沙河灯火照山红，歌鼓喧呼笑语中。为问少年心在否，角巾敧侧鬓如蓬。
试院煎茶::苏轼::蟹眼已过鱼眼生，飕飕欲作松风鸣。蒙茸出磨细珠落，眩转遶瓯飞雪轻。银瓶泻汤夸第二，未识古人煎水意。君不见昔时李生好客手自煎，贵从活火发新泉。又不见今时潞公煎茶学西蜀，定州花瓷琢红玉。我今贫病常苦饥，分无玉碗捧蛾眉。且学公家作茗饮，砖炉石铫行相随。不用撑肠拄腹文字五千卷，但愿一瓯常及睡足日高时。
孙莘老求墨妙亭诗::苏轼::兰亭茧纸入昭陵，世间遗迹犹龙腾。颜公变法出新意，细筋入骨如秋鹰。徐家父子亦秀绝，字外出力中藏棱。峄山传刻典刑在，千载笔法留阳冰。杜陵评书贵瘦硬，此论未公吾不凭。短长肥瘦各有态，玉环飞燕谁敢憎。吴兴太守真好古，购买断缺挥缣缯。龟趺入座螭隠壁，空斋昼静闻登登。奇踪散出走吴越，胜事传说夸友朋。书来乞诗要自写，为把栗尾书溪藤。后来视今犹视昔，过眼百世如风灯。他年刘郎忆贺监，还道同时须服膺。
李公择求黄鹤楼诗因记旧所闻于冯当世者::苏轼::黄鹤楼前月满川，抱关老卒饥不眠。夜闻三人笑语言，羽衣着屐响空山。非鬼非人意其仙，石扉三叩声清圆。洞中铿鈜落门关，缥缈入石如飞烟。鸡鸣月落风驭还，迎拜稽首愿执鞭。汝非其人骨腥膻，黄金乞得重莫肩。持归包裹敝席毡，夜穿茅屋光射天。里闾来观已变迁，似石非石铅非铅。或取而有众愤喧，讼归有司今几年。无功暴得喜欲颠，神人戏汝真可怜。愿君为考然不然，此语可信冯公传。
八月十日夜看月有怀子由并崔度贤良::苏轼::宛丘先生自不饱，更笑老崔穷百巧。一更相过三更归，古柏阴中看参昴。去年举君苜蓿盘，夜倾闽酒赤如丹。今年还看去年月，露冷遥知范叔寒。典衣自种一顷豆，那知积雨生科斗。归来四壁草虫鸣，不如王江常饮酒。
催试官考较戏作::苏轼::八月十五夜，月色随处好。不择茅檐与市楼，况我官居似蓬岛。凤咮堂前野橘香，剑潭桥畔秋荷老。八月十八潮，壮观天下无。鲲鹏水击三千里，组练长驱十万夫。红旗青盖互明灭，黑沙白浪相吞屠。人生会合古难必，此景此行那两得。愿君闻此添蜡烛，门外白袍如立鹄。
八月十七日复登望海楼自和前篇是日榜出余与试官两人复留五首  其一::苏轼::楼上烟云怪不来，楼前飞纸落成堆。非关文字须重看，却被江山未放回。
八月十七日复登望海楼自和前篇是日榜出余与试官两人复留五首  其二::苏轼::眼昏烛暗细行斜，考阅精强外已夸。明日失杯君莫怪，早知安足不成蛇。
八月十七日复登望海楼自和前篇是日榜出余与试官两人复留五首  其三::苏轼::乱山遮晓拥千层，睡美初凉撼不譍。昨夜酒行君屡叹，定知归梦到吴兴。
八月十七日复登望海楼自和前篇是日榜出余与试官两人复留五首  其四::苏轼::天台桂子为谁香，倦听空阶点夜凉。赖有明朝看潮在，万人空巷斗新妆。
八月十七日复登望海楼自和前篇是日榜出余与试官两人复留五首  其五::苏轼::秋花不见眼花红，身在孤舟兀兀中。细雨作寒知有意，未教金菊出蒿蓬。
和沈立之留别二首  其一::苏轼::而今父老千行泪，一似当时去越时。不用镌碑颂遗爱，丈人清德畏人知。
和沈立之留别二首  其二::苏轼::卧闻铙鼓送归艎，梦里匆匆共一觞。试问别来愁几许，春江万斛若为量。
和陈述古拒霜花::苏轼::千林扫作一番黄，只有芙蓉独自芳。唤作拒霜知未称，细思却是最宜霜。
梵天寺见僧守诠小诗清婉可爱次韵::苏轼::但闻烟外钟，不见烟中寺。幽人行未已，草露湿芒屦。惟应山头月，夜夜照来去。
听贤师琴::苏轼::大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁叩门，山僧未闲君勿嗔。归家且觅千斛水，浄洗从前筝笛耳。
秋怀二首  其一::苏轼::苦热念西风，常恐来无时。及兹遂凄凛，又作徂年悲。蟋蟀鸣我床，黄叶投我帷。窗前有栖𫛳，夜啸如狐狸。露冷梧叶脱，孤眠无安枝。熠燿亦有偶，高屋飞相追。定知无几见，迫此清霜期。物化逝不留，我兴为嗟咨。便当勤秉烛，为乐戒暮迟。
秋怀二首  其二::苏轼::海风东南来，吹尽三日雨。空阶有余滴，似与幽人语。念我平生欢，寂寞守环堵。壶浆慰作劳，裹饭救寒苦。今年秋应熟，过从饱鸡黍。嗟我独何求，万里涉江浦。居贫岂无食，自不安畎亩。念此坐达晨，残灯翳复吐。
哭欧阳公孤山僧惠思示小诗次韵::苏轼::故人已为土，衰鬓亦惊秋。犹喜孤山下，相逢说旧游。
次韵孔文仲推官见赠::苏轼::我本麋鹿性，谅非伏辕姿。君如汗血马，作驹已权奇。齐驱大道中，并带銮镳驰。闻声自决骤，那复受絷维。谓君朝发燕，秣楚日未敧。云何中道止，连蹇馿骡随。金鞍冒翠锦，玉勒垂青丝。旁观信美矣，自揣良厌之。均为人所劳，何必陋盐辎。君看立仗马，不敢鸣且窥。调习困鞭棰，仅存骨与皮。人生各有志，此论我久持。他人闻定笑，聊与吾子期。空斋卧积雨，病骨烦撑支。秋草上垣墙，霜叶鸣阶墀。门前自无客，敢作扬雄麾。候吏报君来，弭节江之湄。一对高人谈，稍忘俗吏卑。今朝枉诗句，粲如凤来仪。上山绝梯磴，堕海迷津涯。怜我枯槁质，借润生华滋。肯效世俗人，洗刮求瘢痍。贤明日登用，清庙歌缉熙。胡不学长卿，预作封禅词。
朱寿昌郎中少不知母所在刺血写经求之五十年去岁得之蜀中以诗贺之::苏轼::嗟君七岁知念母，怜君壮大心愈苦。羡君临老得相逢，喜极无言泪如雨。不羡白衣作三公，不爱白日升青天。爱君五十著彩服，儿啼却得偿当年。烹龙为炙玉为酒，鹤发初生千万寿。金花诏书锦作囊，白藤肩舆帘蹙绣。感君离合我酸辛，此事今无古或闻。长陵朅来见大姐，仲孺岂意逢将军。开皇苦桃空记面，建中天子终不见。西河郡守谁复讥，颍谷封人羞自荐。
汤村开运盐河雨中督役::苏轼::居官不任事，萧散羡长卿。胡不归去来，滞留愧渊明。盐事星火急，谁能恤农耕。薨薨晓鼓动，万指罗沟坑。天雨助官政，泫然淋衣缨。人如鸭与猪，投泥相溅惊。下马荒堤上，四顾但湖泓。线路不容足，又与牛羊争。归田虽贱辱，岂失泥中行。寄语故山友，慎毋厌藜羹。
是日宿水陆寺寄北山清顺僧二首  其一::苏轼::草没河堤雨暗村，寺藏修竹不知门。拾薪煮药怜僧病，扫地焚香浄客魂。农事未休侵小雪，佛灯初上报黄昏。年来渐识幽居味，思与高人对榻论。
是日宿水陆寺寄北山清顺僧二首  其二::苏轼::长嫌钟鼓聒湖山，此境萧条却自然。乞食遶村真为饱，无言对客本非禅。披榛觅路冲泥入，洗足关门听雨眠。遥想后身穷贾岛，夜寒应耸作诗肩。
盐官部役戏呈同事兼寄述古::苏轼::新月照水水欲冰，夜霜穿屋衣生棱。野庐半与牛羊共，晓鼓却随鸦鹊兴。夜来履破裘穿缝，红颊曲眉应入梦。千夫在野口如林，岂不怀归畏嘲弄。我州贤将知人劳，已酿白酒买豚羔。耐寒努力归不远，两脚冻硬须公软。
盐官绝句四首 南寺千佛阁::苏轼::古邑居民半海涛，师来构筑便能高。千金用尽身无事，坐看香烟绕白毫。
盐官绝句四首 北寺悟空禅师塔::苏轼::已将世界等微尘，空里浮花梦里身。岂为龙颜更分别，只应天眼识天人。
盐官绝句四首 塔前古桧::苏轼::当年双桧是双童，相对无言老更恭。庭雪到腰埋不死，如今化作两苍龙。
盐官绝句四首 僧爽白鸡::苏轼::断尾雄鸡本畏烹，年来听法伴修行。还须却置莲花漏，老怯风霜恐不鸣。
六和寺冲师闸山溪为水轩::苏轼::欲放清溪自在流，忍教冰雪落沙洲。出山定被江潮涴，能为山僧更少留。
冬至日独游吉祥寺::苏轼::井底微阳回未回，萧萧寒雨湿枯荄。何人更似苏夫子，不是花时肯独来。
后十余日复至::苏轼::东君意浅著寒梅，千朵深红未暇裁。安得道人殷七七，不论时节遣花开。
戏赠::苏轼::惆怅沙河十里春，一番花老一番新。小楼依旧斜阳里，不见楼中垂手人。
和人求笔迹::苏轼::麦光铺几浄无瑕，入夜青灯照眼花。从此剡藤真可吊，半纡春蚓绾秋蛇。
将之湖州戏赠莘老::苏轼::余杭自是山水窟，仄闻吴兴更清绝。湖中橘林新著霜，溪上苕花正浮雪。顾渚茶芽白于齿，梅溪木瓜红胜颊。吴儿脍缕薄欲飞，未去先说馋涎垂。亦知谢公到郡久，应怪杜牧寻春迟。鬓丝只可对禅榻，湖亭不用张水嬉。
送张轩民寺丞赴省试::苏轼::龙飞甲子尽豪英，尝喜吾犹及老成。人竞春兰笑秋菊，天教明月伴长庚。传家各自闻诗礼，与子相逢亦弟兄。洗眼上林看跃马，贺诗先到古宣城。
再用前韵寄莘老::苏轼::君不见夷甫开三窟，不如长康号痴绝。痴人自得终天年，智士死智罪莫雪。困穷谁要卿料理，举头看山笏拄颊。野凫翅重自不飞，黄鹤何事两翼垂。泥中相从岂得久，今我不往行恐迟。江夏无双应未去，恨无文字相娱嬉。
画鱼歌::苏轼::天寒水落鱼在泥，短钩画水如耕犁。渚蒲披折藻荇乱，此意岂复遗鳅鲵。偶然信手皆虚击，本不辞劳几万一。一鱼中刃百鱼惊，虾蟹奔忙误跳掷。渔人养鱼如养雏，插竿冠笠惊鹈鹕。岂知白梃闹如雨，搅水觅鱼嗟已疏。
鸦种麦行::苏轼::霜林老鸦闲无用，畦东拾麦畦西种。畦西种得青猗猗，畦东已作牛尾稀。明年麦熟芒攒槊，农夫未食鸦先啄。徐行俯仰若自矜，鼓翅跳踉上牛角。忆昔舜耕历山鸟为耘，如今老鸦种麦更辛勤。农夫罗拜鸦飞起，劝农使者来行水。
和致仕张郎中春昼::苏轼::投绂归来万事轻，消磨未尽只风情。旧因莼菜求长假，新为杨枝作短行。不祷自安缘寿骨，深藏难没是诗名。浅斟杯酒红生颊，细琢歌词稳称声。蜗壳卜居心自放，蝇头写字眼能明。盛衰阅过君应笑，宠辱年来我亦平。跪履数从圯下老，逸书闲问济南生。东风屈指无多日，只恐先春𫛸鴂鸣。
和邵同年戏赠贾收秀才三首  其一::苏轼::倾盖相欢一笑中，从来未省马牛风。卜邻尚可容三径，投社终当作两翁。古意已将兰缉佩，招词闲咏桂生丛。此身自断天休问，白发年来渐不公。
和邵同年戏赠贾收秀才三首  其二::苏轼::朝见新荑出旧槎，骚人孤愤苦思家。五噫处士大穷约，三赋先生多诞夸。账外鹤鸣奁有镜，筒中钱尽案无鲑。玉川何日朝金阙，白昼关门守夜叉。
和邵同年戏赠贾收秀才三首  其三::苏轼::生涯到处似樯乌，科第无心摘颔须。黄帽刺船忘岁月，白衣担酒慰鳏孤。狙公欺病来分栗，水伯知馋为出鲈。莫向洞庭歌此曲，烟波渺渺正愁予。
吴中田妇叹::苏轼::今年粳稻熟苦迟，庶见霜风来几时。霜风来时雨如泻，杷头出菌镰生衣。眼枯泪尽雨不尽，忍见黄穗卧青泥。茅苫一月陇上宿，天晴获稻随车归。汗流肩頳载入市，价贱乞与如糠粞。卖牛纳税拆屋炊，虑浅不及明年饥。官今要钱不要米，西北万里招羌儿。龚黄满朝人更苦，不如却作河伯妇。
游道场山何山::苏轼::道场山顶何山麓，上彻云峰下幽谷。我从山水窟中来，尚爱此山看不足。陂湖行尽白漫漫，青山忽作龙蛇盘。山高无风松自响，误认石齿号惊湍。山僧不放山泉出，屋底清池照瑶席。阶前合抱香入云，月里仙人亲手植。出山回望翠云鬟，碧瓦朱栏缥缈间。白水田头问行路，小溪深处是何山。高人读书夜达旦，至今山鹤鸣夜半。我今废学不归山，山中对酒空三叹。
莘老葺天庆观小园有亭北向道士山宗说乞名与诗::苏轼::春风欲动北风微，归雁亭边送雁归。蜀客南游家最远，吴山寒尽雪先晞。扁舟去后花絮乱，五马来时宾从非。惟有道人应不忘，抱琴无语立斜晖。
赠孙莘老七绝  其一::苏轼::嗟予与子久离群，耳冷心灰百不闻。若对青山谈世事，当须举白便浮君。
赠孙莘老七绝  其二::苏轼::天目山前绿浸裾，碧澜堂上看衔舻。作堤捍水非吾事，闲送苕溪入太湖。
赠孙莘老七绝  其三::苏轼::夜来雨洗碧巑岏，浪涌云屯遶郭寒。闻有弁山何处是，为君四面意求看。
赠孙莘老七绝  其四::苏轼::夜桥灯火照溪明，欲放扁舟取次行。暂借官奴遣吹笛，明朝新月到三更。
赠孙莘老七绝  其五::苏轼::三年京国厌藜蒿，长羡淮鱼压楚糟。今日骆驼桥下泊，恣看修网出银刀。
赠孙莘老七绝  其六::苏轼::乌程霜稻袭人香，酿作春风霅水光。时复中之徐邈圣，无多酌我次公狂。
赠孙莘老七绝  其七::苏轼::去年腊日访孤山，曾借僧窗半日闲。不为思归对妻子，道人有约径须还。
至秀州赠钱端公安道并寄其弟惠山老::苏轼::鸳鸯湖边月如水，孤舟夜榜鸳鸯起。平明系缆石桥亭，惭愧冒寒髯御史。结交最晚情独厚，论心无数今有几。寂寞抱关叹萧生，耆老执戟哀扬子。怪君颜采却秀发，无乃迁谪反便美。天公欲困无奈何，世人共抑真疏矣。毘陵高山锡为骨，陆子遗味泉冰齿。贤哉仲氏早拂衣，占断此山长洗耳。山头望湖光泼眼，山下濯足波生指。倘容逸少问金堂，记与嵇康留石髓。
秀州报本禅院乡僧文长老方丈::苏轼::万里家山一梦中，吴音渐已变儿童。每逢蜀叟谈终日，便觉峨眉翠扫空。师已忘言真有道，我除搜句百无功。明年采药天台去，更欲题诗满浙东。
王复秀才所居双桧二首  其一::苏轼::吴王池馆遍重城，闲草幽花不记名。青盖一归无觅处，只留双桧待升平。
王复秀才所居双桧二首  其二::苏轼::凛然相对敢相欺，直干凌空未要奇。根到九泉无曲处，世间惟有蛰龙知。
元日次韵张先子野见和七夕寄莘老之作::苏轼::得句牛女夕，转头参尾中。青春先入睡，白发不遗穷。酒社我为敌，诗坛子有功。缩头先夏鳖，实腹鄙秋虫。莫唱裙垂绿，无人脸断红。旧交怀贺老，新进谢终童。袍鹘双双瑞，腰犀一一通。小蛮知在否，试问嗫嚅翁。
正月九日有美堂饮醉归径睡五鼓方醒不复能眠起阅文书得鲜于子骏所寄杂兴作古意一首答之::苏轼::众人事纷扰，志士独悄悄。何意琵琶弦，常遭腰鼓闹。三杯忘万虑，醒后还皎皎。有如辘轳索，已脱重萦绕。家人自约饬，始慕陈妇孝。可怜原巨先，放荡今谁吊。平生嗜羊炙，识味肯轻饱。烹蛇啖蛙蛤，颇讶能稍稍。忧来自不寐，起视天汉渺。阑干玉绳低，耿耿太白晓。
次韵答章传道见赠::苏轼::并生天地宇，同阅古今宙。视下则有高，无前孰为后。达人千钧弩，一弛难再彀。下士沐猴冠，已系犹跳骤。欲将驹过隙，坐待石穿溜。君看汉唐主，宫殿悲麦秀。而况彼区区，何异壹醉富。鶢鶋非所养，俯仰眩金奏。髑髅有余乐，不博南面后。嗟我昔少年，守道贫非疚。自从出求仕，役物恐见囿。马融既依梁，班固亦事窦。效𪾸岂不欲，顽质谢镌镂。仄闻长者言，直非养寿。唾面慎勿拭，出胯当俯就。居然成懒废，敢复齿豪右。子如照海珠，网目疏见漏。宏材乏近用，巧舞困短袖。坐令倾国容，临老见邂逅。吾衰信久矣，书绝十年旧。门前可罗雀，感子烦屡叩。愿言歌缁衣，子粲还予授。
法惠寺横翠阁::苏轼::朝见吴山横，暮见吴山纵。吴山故多态，转折为君容。幽人起朱阁，空洞更无物。惟有千步冈，东西作帘额。春来故国归无期，人言秋悲春更悲。已泛平湖思濯锦，更看横翠忆峨眉。雕栏能得几时好，不独凭栏人易老。百年兴废更堪哀，悬知草莽化池台。游人寻我旧游处，但觅吴山横处来。
祥符寺九曲观灯::苏轼::纱笼擎烛迎门入，银叶烧香见客邀。金鼎转丹光吐夜，宝珠穿蚁闹连朝。波翻焰里元相激，鱼舞汤中不畏焦。明日酒醒空想像，清吟半逐梦魂销。
上元过祥符僧可久房萧然无灯火::苏轼::门前歌舞斗分朋，一室清风冷欲冰。不把琉璃闲照佛，始知无尽本无灯。
正月二十一日病后述古邀往城外寻春::苏轼::屋上山禽苦唤人，槛前冰沼忽生鳞。老来厌伴红裙醉，病起空惊白发新。卧听使君鸣鼓角，试呼稚子整冠巾。曲栏幽榭终寒窘，一看郊原浩荡春。
有以官法酒见饷者因用前韵求述古为移厨饮湖上::苏轼::喜逢门外白衣人，欲脍湖中赤玉鳞。游舫已妆吴榜稳，舞衫初试越罗新。欲将渔钓追黄帽，未要靴刀抹绛巾。芳意十分强半在，为君先踏水边春。
饮湖上初晴后雨二首  其一::苏轼::朝曦迎客艳重冈，晚雨留人入醉乡。此意自佳君不会，一杯当属水仙王。
饮湖上初晴后雨二首  其二::苏轼::水光潋滟晴方好，山色空蒙雨亦奇。若把西湖比西子，淡妆浓抹总相宜。
往富阳新城李节推先行三日留风水洞见待::苏轼::春山磔磔鸣春禽，此间不可无我吟。路长漫漫傍江浦，此间不可无君语。金鲫池边不见君，追君直过定山村。路人皆言君未远，骑马少年清且婉。风巌水穴旧闻名，只隔山溪夜不行。溪桥晓溜浮梅萼，知君系马巌花落。出城三日尚逶迟，妻孥怪骂归何时。世上小儿夸疾走，如君相待今安有。
风水洞二首和李节推  其一::苏轼::风转鸣空穴，泉幽泻石门。虚心闻地籁，妄意觅桃源。过客诗难好，居僧语不繁。归瓶得冰雪，清冷慰文园。
风水洞二首和李节推  其二::苏轼::山前乳水隔尘凡，山上仙风舞桧杉。细细龙鳞生乱石，团团羊角转空巌。冯夷窟宅非梁栋，御寇车舆谢辔衔。世事渐艰吾欲去，永随二子脱讥谗。
独游富阳普照寺::苏轼::富春真古邑，此寺亦唐余。鹤老依乔木，龙归护赐书。连筒春水远，出谷晚钟疏。欲继江潮韵，何人为起予。
自普照游二庵::苏轼::长松吟风晚雨细，东庵半掩西庵闭。山行尽日不逢人，裛裛野梅香入袂。居僧笑我恋清景，自厌山深出无计。我虽爱山亦自笑，独往神伤后难继。不如西湖饮美酒，红杏碧桃香覆髻。作诗寄谢采薇翁，本不避人那避世。
富阳妙庭观董双成故宅发地得丹鼎覆以铜盘承以琉璃盆盆既破碎丹亦为人争夺持去今独盘鼎在耳二首  其一::苏轼::人去山空鹤不归，丹亡鼎在世徒悲。可怜九转功成后，却把飞升乞内芝。
富阳妙庭观董双成故宅发地得丹鼎覆以铜盘承以琉璃盆盆既破碎丹亦为人争夺持去今独盘鼎在耳二首  其二::苏轼::琉璃击碎走金丹，无复神光发旧坛。时有世人来舐鼎，欲随鸡犬事刘安。
新城道中二首  其一::苏轼::东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。
新城道中二首  其二::苏轼::身世悠悠我此行，溪边委辔听溪声。散材畏见搜林斧，疲马思闻卷旆钲。细雨足时茶户喜，乱山深处长官清。人间岐路知多少，试向桑田问耦耕。
山村五绝  其一::苏轼::竹篱茅屋趁溪斜，春入山村处处花。无象太平还有象，孤烟起处是人家。
山村五绝  其二::苏轼::烟雨蒙蒙鸡犬声，有生何处不安生。但令黄犊无人佩，布谷何劳也劝耕。
山村五绝  其三::苏轼::老翁七十自腰镰，惭愧春山笋蕨甜。岂是闻韶解忘味，迩来三月食无盐。
山村五绝  其四::苏轼::杖藜裹饭去匆匆，过眼青钱转手空。赢得儿童语音好，一年强半在城中。
山村五绝  其五::苏轼::窃禄忘归我自羞，丰年底事汝忧愁。不须更待飞鸢堕，方念平生马少游。
癸丑春分后雪::苏轼::雪入春分省见稀，半开桃李不胜威。应惭落地梅花识，却作漫天柳絮飞。不分东君专节物，故将新巧发阴机。从今造物尤难料，更暖须留御腊衣。
湖上夜归::苏轼::我饮不尽器，半酣味尤长。篮舆湖上归，春风洒面凉。行到孤山西，夜色已苍苍。清吟杂梦寐，得句旋已忘。尚记梨花村，依依闻暗香。入城定何时，宾客半在亡。睡眼忽惊矍，繁灯闹河塘。市人拍手笑，状如失林麞。始悟山野姿，异趣难自强。人生安为乐，吾策殊未良。
同曾元恕游龙山吕穆仲不至::苏轼::青春不觉老朱颜，强半销磨簿领间。愁客倦吟花似酒，佳人休唱日衔山。共知寒食明朝过，且赴僧窗半日闲。命驾吕安邀不至，浴沂曾点暮方还。
寒食未明至湖上太守未来两县令先在::苏轼::城头月落尚啼乌，乌榜红舷早满湖。鼓吹未容迎五马，水云先已飏双凫。映山黄帽螭头舫，夹道青烟鹊尾炉。老病逢春只思睡，独求僧榻寄须臾。
次韵孙莘老见赠时莘老移庐州因以别之::苏轼::𬬻锤一手赋形殊，造化无心敢望渠。我本疏顽固当尔，子犹沦落况其余。龚黄侧畔难言政，罗赵前头且眩书。惟有阳关一杯酒，殷勤重唱赠离居。
赠别::苏轼::青鸟衔巾久欲飞，黄鶑别主更悲啼。殷勤莫忘分携处，湖水东边凤岭西。
次韵代留别::苏轼::绛蜡烧残玉斝飞，离歌唱彻万行啼。他年一舸鸱夷去，应记侬家旧住西。
月兔茶::苏轼::环非环，玦非玦，中有迷离玉兔儿。一似佳人裙上月，月圆还缺缺还圆，此月一缺圆何年。君不见斗茶公子不忍斗小团，上有双衔绶带双飞鸾。
薄命佳人::苏轼::双颊凝酥发抹漆，眼光入帘珠的皪。故将白练作仙衣，不许红膏污天质。吴音娇软带儿痴，无限闲愁总未知。自古佳人多命薄，闭门春尽杨花落。
吉祥寺花将落而述古不至::苏轼::今岁东风巧剪裁，含情只待使君来。对花无信花应恨，直恐明年便不开。
述古闻之明日即至坐上复用前韵同赋::苏轼::仙衣不用剪刀裁，国色初酣卯酒来。太守问花花有语，为君零落为君开。
李钤辖坐上分题戴花::苏轼::二八佳人细马驮，十千美酒渭城歌。帘前柳絮惊春晚，头上花枝奈老何。露湿醉巾香掩冉，月明归路影婆娑。绿珠吹笛何时见，欲把斜红插皂罗。
于潜令刁同年野翁亭::苏轼::山翁不出山，溪翁长在溪。不如野翁来往溪山间，上友麋鹿下凫鹥。问翁何所乐，三年不去烦推挤。翁言此间亦有乐，非丝非竹非蛾眉。山人醉后铁冠落，溪女笑时银栉低。我来观政问风谣，皆云吠犬足生牦。但恐此翁一旦舍此去，长使山人索寞溪女啼。
于潜僧绿筠轩::苏轼::可使食无肉，不可使居无竹。无肉令人瘦，无竹令人俗。人瘦尚可肥，俗士不可医。旁人笑此言，似高还似痴。若对此君仍大嚼，世间那有扬州鹤。
于潜女::苏轼::青裙缟袂于潜女，两足如霜不穿屦。沙鬓发丝穿柠，蓬沓障前走风雨。老濞宫妆传父祖，至今遗民悲故主。苕溪杨柳初飞絮，照溪画眉渡溪去。逢郎樵归相媚妩，不信姬姜有齐鲁。
自昌化双溪馆下步寻溪源至治平寺二首  其一::苏轼::乱山滴翠衣裘重，双涧响空窗户摇。饱食不嫌溪笋瘦，穿林闲觅野芎苗。却愁县令知游寺，尚喜渔人争渡桥。正似醴泉山下路，桑枝刺眼麦齐腰。
自昌化双溪馆下步寻溪源至治平寺二首  其二::苏轼::每见田园辄自招，倦飞不拟控扶摇。共疑杨恽非锄豆，谁信刘章解立苗。老去尚贪彭泽米，梦归时到锦江桥。宦游莫作无家客，举族长悬似细腰。
与临安令宗人同年剧饮::苏轼::我虽不解饮，把盏欢意足。试呼白发感秋人，令唱黄鸡催晓曲。与君登科如隔晨，敝袍霜叶空残绿。如今莫问老与少，儿子森森如立竹。黄鸡催晓不须愁，老尽世人非我独。
宝山昼睡::苏轼::七尺顽躯走世尘，十围便腹贮天真。此中空洞浑无物，何止容君数百人。
僧清顺新作垂云亭::苏轼::江山虽有余，亭榭苦难稳。登临不得要，万象各偃蹇。惜哉垂云轩，此地得何晚。天公争向背，诗眼巧增损。路穷朱栏出，山破石壁很。海门浸坤轴，湖尾抱云𪩘。葱葱城郭丽，淡淡烟村远。纷纷鸟鹊去，一一渔樵返。雄观快新获，微景收昔遁。道人真古人，啸咏慕嵇阮。空斋卧蒲褐，芒屦每自捆。天怜诗人穷，乞与供诗本。我诗久不作，荒涩旋锄垦。从君觅佳句，咀嚼废朝饭。
五月十日与吕仲甫周邠僧惠勤惠思清顺可久惟肃义诠同泛湖游北山::苏轼::三吴雨连月，湖水日夜添。寻僧去无路，潋潋水拍檐。驾言徂北山，得与幽人兼。清风洗昏翳，晚景分秾纤。缥缈朱楼人，斜阳半疏帘。临风一挥手，怅焉起遐瞻。世人骛朝市，独向溪山廉。此乐得有命，轻传神所歼。
会客有美堂周邠长官与数僧同泛湖往北山湖中闻堂上歌笑声以诗见寄因和二首时周有服  其一::苏轼::霭霭君诗似岭云，从来不许醉红裙。不知野屐穿山翠，惟见轻桡破浪纹。颇忆呼卢袁彦道，难邀骂座灌将军。晚风落日元无主，不惜清凉与子分。
会客有美堂周邠长官与数僧同泛湖往北山湖中闻堂上歌笑声以诗见寄因和二首时周有服  其二::苏轼::载酒无人过子云，掩关昼卧客书裙。歌喉不共听珠贯，醉面何因作缬纹。僧侣且陪香火社，诗坛欲敛鹳鹅军。凭君遍遶湖边寺，涨绿晴来已十分。
席上代人赠别三首  其一::苏轼::凄音怨乱不成歌，纵使重来奈老何。泪眼无穷似梅雨，一番匀了一番多。
席上代人赠别三首  其二::苏轼::天上麒麟岂混尘，笼中翡翠不由身。那知昨夜香闺里，更有偷啼暗别人。
席上代人赠别三首  其三::苏轼::莲子劈开须见臆，楸枰著尽更无期。破衫却有重逢处，一饭何曾忘却时。
唐道人言天目山上俯视雷雨每大雷电但闻云中如婴儿声殊不闻雷震也::苏轼::已外浮名更外身，区区雷电若为神。山头只作婴儿看，无限人间失箸人。
追和子由去岁试举人洛下所寄九首 暴雨初晴楼上晚景 其一::苏轼::秋后风光雨后山，满城流水碧潺潺。烟云好处无多子，及取昏鸦未到间。
追和子由去岁试举人洛下所寄九首 暴雨初晴楼上晚景 其二::苏轼::洛邑从来天地中，嵩高苍翠北邙红。风流耆旧消磨尽，只有青山对病翁。
追和子由去岁试举人洛下所寄九首 暴雨初晴楼上晚景 其三::苏轼::白汗翻浆午景前，雨余风物便萧然。应倾半熟鹅黄酒，照见新晴水碧天。
追和子由去岁试举人洛下所寄九首 暴雨初晴楼上晚景 其四::苏轼::疾雷破屋雨翻河，一扫清风未觉多。应似画师吴道子，高堂巨壁写降魔。
追和子由去岁试举人洛下所寄九首 暴雨初晴楼上晚景 其五::苏轼::客路三年不见山，上楼相对梦魂间。明朝却踏红尘去，羞向清伊照病颜。
追和子由去岁试举人洛下所寄九首 过广爱寺见三学演师观杨惠之塑宝山朱瑶画文殊普贤 其一::苏轼::寓世身如梦，安闲日似年。败蒲翻覆卧，破裓再三连。劝客眠风竹，长斋饮石泉。回头万事错，自笑觉师贤。
追和子由去岁试举人洛下所寄九首 过广爱寺见三学演师观杨惠之塑宝山朱瑶画文殊普贤 其二::苏轼::妙迹苦难寻，兹山见几层。乱峰螺髻出，绝涧阵云崩。措意元同画，观空欲问僧。莫教林下意，终老叹何曾。
追和子由去岁试举人洛下所寄九首 过广爱寺见三学演师观杨惠之塑宝山朱瑶画文殊普贤 其三::苏轼::朱瑶唐晚辈，得法尚雄深。满寺空遗迹，何人识苦心。长廊敧雨脚，破壁撼钟音。成坏无穷事，他年复吊今。
追和子由去岁试举人洛下所寄九首 韩子华石淙庄::苏轼::绛侯百万兵，尚畏书牍背。功名意不已，数与危机会。我公抱绝识，凛凛镇横溃。欲收伊吕迹，远与巢由对。誓言虽未从，久已断诸内。区区为怀祖，颇觉羲之隘。此身随造物，一叶舞澎湃。田园不早定，归宿终安在。彼美石淙庄，每到百事废。泉流知人意，屈折作涛濑。寒光洗肝膈，清响跨竽籁。我旧门前客，放言不自外。园中亦何有，荟蔚可胜计。请公试回首，岁晚余苍桧。
赠上天竺辩才师::苏轼::南北一山门，上下两天竺。中有老法师，瘦长如鹳鹄。不知修何行，碧眼照山谷。见之自清凉，洗尽烦恼毒。坐令一都会，男女礼白足。我有长头儿，角颊峙犀玉。四岁不知行，抱负烦背腹。师来为摩顶，起走趁奔鹿。乃知戒律中，妙用谢羁束。何必言法华，佯狂啖鱼肉。
立秋日祷雨宿灵隠寺同周徐二令::苏轼::百重堆案掣身闲，一叶秋声对榻眠。床下雪霜侵户月，枕中琴筑落阶泉。崎岖世味尝应遍，寂寞山栖老渐便。惟有悯农心尚在，起占云汉更茫然。
病中独游浄慈谒本长老周长官以诗见寄仍邀游灵隠因次韵答之::苏轼::卧闻禅老入南山，浄扫清风五百间。我与世疏宜独往，君缘诗好不容攀。自知乐事年年减，难得高人日日闲。欲问云公觅心地，要知何处是无还。
病中游祖塔院::苏轼::紫李黄瓜村路香，乌纱白葛道衣凉。闭门野寺松阴转，敧枕风轩客梦长。因病得闲殊不恶，安心是药更无方。道人不惜阶前水，借与匏樽自在尝。
虎跑泉::苏轼::亭亭石塔东峰上，此老初来百神仰。虎移泉眼趁行脚，龙作浪花供抚掌。至今游人盥濯罢，卧听空阶环玦响。故知此老如此泉，莫作人间去来想。
佛日山荣长老方丈五绝  其一::苏轼::陶令思归久未成，远公不出但闻名。山中只有苍髯叟，数里萧萧管送迎。
佛日山荣长老方丈五绝  其二::苏轼::千株玉槊搀云立，一穗珠旒落镜寒。何处霜眉碧眼客，结为三友冷相看。
佛日山荣长老方丈五绝  其三::苏轼::东麓云根露角牙，细泉幽咽走金沙。不堪土肉埋山骨，未放苍龙浴渥洼。
佛日山荣长老方丈五绝  其四::苏轼::食罢茶瓯未要深，清风一榻抵千金。腹摇鼻息庭花落，还尽平生未足心。
佛日山荣长老方丈五绝  其五::苏轼::日射回廊午枕明，水沉销尽碧烟横。山人睡觉无人见，只有飞蚊绕鬓鸣。
吊天竺海月辩师三首  其一::苏轼::欲寻遗迹强沾裳，本自无生可得亡。今夜生公讲堂月，满庭依旧冷如霜。
吊天竺海月辩师三首  其二::苏轼::生死犹如臂屈伸，情钟我辈一酸辛。乐天不是蓬莱客，凭仗西方作主人。
吊天竺海月辩师三首  其三::苏轼::欲访浮云起灭因，无缘却见梦中身。安心好住王文度，此理何须更问人。
孤山二咏 柏堂::苏轼::道人手种几生前，鹤骨龙筋尚宛然。双干一先神物化，九朝三见太平年。忽惊华构依巌出，乞与佳名到处传。此柏未枯君记取，灰心聊伴小乘禅。
孤山二咏 竹阁::苏轼::海山兜率两茫然，古寺无人竹满轩。白鹤不留归后语，苍龙犹是种时孙。两丛恰似萧郎笔，十亩空怀渭上村。欲把新诗问遗像，病维摩诘更无言。
与述古自有美堂乘月夜归::苏轼::娟娟云月稍侵轩，潋潋星河半隠山。鱼钥未收清夜永，凤箫犹在翠微间。凄风瑟缩经弦柱，香雾凄迷著髻鬟。共喜使君能鼓乐，万人争看火城还。
有美堂暴雨::苏轼::游人脚底一声雷，满座顽云拨不开。天外黑风吹海立，浙东飞雨过江来。十分潋滟金樽凸，千杖敲铿羯鼓催。唤起谪仙泉洒面，倒倾鲛室泻琼瑰。
八月十五日看潮五绝  其一::苏轼::定知玉兔十分圆，已作霜风九月寒。寄语重门休上钥，夜潮留向月中看。
八月十五日看潮五绝  其二::苏轼::万人鼓噪慑吴侬，犹是浮江老阿童。欲识潮头高几许，越山浑在浪花中。
八月十五日看潮五绝  其三::苏轼::江边身世两悠悠，久与沧波共白头。造物亦知人易老，故教江水向西流。
八月十五日看潮五绝  其四::苏轼::吴儿生长狎涛渊，冒利轻生不自怜。东海若知明主意，应教斥卤变桑田。
八月十五日看潮五绝  其五::苏轼::江神河伯两醯鸡，海若东来气吐霓。安得夫差水犀手，三千强弩射潮低。
东阳水乐亭::苏轼::君不学白公引泾东注渭，五斗黄泥一锺水。又不学哥舒横行西海头，归来羯鼓打凉州。但向空山石壁下，爱此有声无用之清流。流泉无弦石无窍，强名水乐人人笑。惯见山僧已厌听，多情海月空留照。洞庭不复来轩辕，至今鱼龙舞钧天。闻道磬襄东入海，遗声恐在海山间。锵然涧谷含宫征，节奏未成君独喜。不须写入薰风弦，纵有此声无此耳。
与周长官李秀才游径山二君先以诗见寄次其韵二首  其一::苏轼::少年饮红裙，酒尽推不去。呼来径山下，试与洗尘雾。痴马惜障泥，临流不肯渡。独有汝南君，从我无朝暮。肯将红尘脚，暂着白云屦。嗟我与世人，何异笑百步。功名一破甑，弃置何用顾。更凭陶靖节，往问征夫路。
与周长官李秀才游径山二君先以诗见寄次其韵二首  其二::苏轼::龙亦恋故居，百年尚来去。至今雨雹夜，殿暗风缠雾。而我弃乡国，大江忘北渡。便欲此山前，筑室安迟暮。又恐太幽独，岁晚霜入屦。同游得李生，仄足随蹇步。孔明不自爱，临老起三顾。吾归便却扫，谁踏门前路。
临安三绝 将军树::苏轼::阿坚泽畔菰蒲节，玄德墙头羽葆桑。不会世间闲草木，与人何事管兴亡。
临安三绝 锦溪::苏轼::楚人休笑沐猴冠，越俗徒夸翁子贤。五百年间异人出，尽将锦绣裹山川。
临安三绝 石镜::苏轼::山鸡舞破半巌云，菱叶开残野水春。应笑武都山下土，枉教明月殉佳人。
登玲珑山::苏轼::何年僵立两苍龙，瘦脊盘盘尚倚空。翠浪舞翻红罢亚，白云穿破碧玲珑。三休亭上工延月，九折巌前巧贮风。脚力尽时山更好，莫将有限趁无穷。
宿九仙山::苏轼::风流王谢古仙真，一去空山五百春。玉室金堂余汉士，桃花流水失秦人。困眠一榻香凝帐，梦遶千巌冷逼身。夜半老僧呼客起，云峰缺处涌冰轮。
陌上花三首  其一::苏轼::陌上花开蝴蝶飞，江山犹是昔人非。遗民几度垂垂老，游女长歌缓缓归。
陌上花三首  其二::苏轼::陌上山花无数开，路人争看翠𫐌来。若为留得堂堂去，且更从教缓缓回。
陌上花三首  其三::苏轼::生前富贵草头露，身后风流陌上花。已作迟迟君去鲁，犹教缓缓妾还家。
游东西巌::苏轼::谢公含雅量，世运属艰难。况复情所钟，感概萃中年。正赖丝与竹，陶写有余欢。尝恐儿辈觉，坐令高趣阑。独携缥缈人，来上东西山。放怀事物外，徙倚弄云泉。一旦功业成，管蔡复流言。慷慨桓野王，哀歌和清弹。挽须起流涕，始知使君贤。意长日月促，卧病已辛酸。恸哭西州门，往驾那复还。空余行乐处，古木昏苍烟。
宿海会寺::苏轼::篮舆三日山中行，山中信美少旷平。下投黄泉上青冥，线路每与猿狖争。重楼束缚遭涧坑，两股酸哀饥肠鸣。北渡飞桥踏彭铿，缭垣百步如古城。大钟横撞千指迎，高堂延客夜不扃。杉槽漆斛江河倾，本来无垢洗更轻。倒床鼻息四邻惊，紞如五鼓天未明。木鱼呼粥亮且清，不闻人声闻履声。
径山道中次韵答周长官兼赠苏寺丞::苏轼::年来战纷华，渐觉夫子胜。欲求五亩宅，洒扫乐清浄。学道恨日浅，问禅惭听莹。聊为山水行，遂此麋鹿性。独游吾未果，觅伴谁复听。吾宗古遗直，穷达付前定。𫗦糟醉方熟，洒面呼不醒。奈何效燕蝠，屡欲争晨暝。不如从我游，高论发犀柄。溪南渡横木，山寺称小径。幽寻自兹始，归路微月映。南望功臣山，云外盘飞磴。三更渡锦水，再宿留石镜。缅怀周与李，能作洛生咏。明朝三子至，诗律严号令。篮舆置纸笔，得句轻千乘。玲珑苦奇秀，名实巧相称。九仙更幽绝，笑语千山应。空巌侧破瓮，飞溜洒浮磬。山前见虎迹，候吏铙鼓竞。我生本艰奇，尘土满釜甑。山禽与野兽，知我久蹭蹬。笑谓候吏还，遇虎我有命。径山虽云远，行李稍可并。颇讶王子猷，忽起山阴兴。但报菊花开，吾当理归榜。
汪覃秀才久留山中以诗见寄次其韵::苏轼::季子应嗔不下机，弃家来伴碧云师。中秋冷坐无因醉，半月长斋未肯辞。掷简摇毫无忤色，投名入社有新诗。飞腾桂籍他年事，莫忘山中采药时。
再游径山::苏轼::老人登山汗如濯，倒床困卧呼不觉。觉来五鼓日三竿，始信孤云天一握。平生未省出艰险，两足惯曾行荦确。含晖亭上望东溟，凌霄峰头挹南岳。共爱丝杉翠丝乱，谁见玉芝红玉琢。白云何事自来往，明月长圆无晦朔。冢上鸡鸣犹忆钦，山前凤舞远征璞。雪窗驯兔元不死，烟岭孤猿苦难捉。从来白足傲生死，不怕黄巾把刀槊。榻上双痕凛然在，剑头一鸡何须角。嗟我昏顽晚闻道，与世龃龉空多学。灵水先除眼界花，清诗为洗心源浊。骚人未要逃竞病，禅老但喜闻剥啄。此生更得几回来，从今有暇无辞数。
洞霄宫::苏轼::上帝高居愍世顽，故留琼馆在凡间。青山九锁不易到，作者七人相对闲。庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。
初自径山归述古召饮介亭以病先起::苏轼::西风初作十分凉，喜见新橙透甲香。迟暮赏心惊节物，登临病眼怯秋光。惯眠处士云庵里，倦醉佳人锦瑟傍。犹有梦回清兴在，卧闻归路乐声长。
明日重九亦以病不赴述古会再用前韵::苏轼::月入秋帏病枕凉，霜飞夜簟故衾香。可怜吹帽狂司马，空对亲舂老孟光。不作雍容倾坐上，翻成肮脏倚门傍。人间此会论今古，细看茱萸感叹长。
九日寻臻阇黎遂泛小舟至勤师院二首  其一::苏轼::白发长嫌岁月侵，病眸兼怕酒杯深。南屏老宿闲相过，东阁郎君懒重寻。试碾露芽烹白雪，休拈霜蕊嚼黄金。扁舟又截平湖去，欲访孤山支道林。
九日寻臻阇黎遂泛小舟至勤师院二首  其二::苏轼::湖上青山翠作堆，葱葱郁郁气佳哉。笙歌丛里抽身出，云水光中洗眼来。白足赤髭迎我笑，拒霜黄菊为谁开。明年桑苎煎茶处，忆著衰翁首重回。
九日舟中望见有美堂上鲁少卿饮以诗戏之二首  其一::苏轼::指点云间数点红，笙歌正拥紫髯翁。谁知爱酒龙山客，却在渔舟一叶中。
九日舟中望见有美堂上鲁少卿饮以诗戏之二首  其二::苏轼::西阁珠帘卷落晖，水沉烟断珮声微。遥知通德凄凉甚，拥髻无言怨未归。
游诸佛舍一日饮酽茶七盏戏书勤师壁::苏轼::示病维摩元不病，在家灵运已忘家。何须魏帝一丸药，且尽卢仝七碗茶。
九日湖上寻周李二君不见君亦见寻于湖上以诗见寄明日乃次其韵::苏轼::湖上野芙蓉，含思愁脉脉。娟然如静女，不肯傍阡陌。诗人杳未来，霜艳冷难宅。君行逐鸥鹭，出处浩莫测。苇问闻拏音，云表已飞屐。使我终日寻，逢花不忍摘。人生如朝露，要作百年客。喟彼终岁劳，幸兹一日泽。愿言竟不遂，人事多乖隔。悟此知有命，沉忧伤魂魄。
送杭州杜戚陈三掾罢官归乡::苏轼::秋风摵摵鸣枯蓼，船阁荒村夜悄悄。正当逐客断肠时，君独歌呼醉连晓。老夫平生齐得丧，尚恋微官失轻矫。君今憔悴归无食，五斗未可秋毫小。君言失意能几时，月啖虾蟆行复皎。杀人无验中不快，此恨终身恐难了。徇时所得无几何，随手已遭忧患绕。期君正似种宿麦，忍饥待食明年𪎊。
元翰少卿宠惠谷帘水一器龙团二枚仍以新诗为贶叹味不已次韵奉和::苏轼::巌垂匹练千丝落，雷起双龙万物春。此水此茶俱第一，共成三绝鉴中人。
次韵周长官寿星院同饯鲁少卿::苏轼::琉璃百顷水仙家，风静湖平响钓车。寂历疏松敧晚照，伶俜寒蝶抱秋花。困眠不觉依蒲褐，归路相将踏桂华。更著纶巾披鹤氅，他年应作画图夸。
次韵述古过周长官夜饮::苏轼::二更铙鼓动诸邻，百首新诗间八珍。已遣乱蛙成两部，更邀明月作三人。云烟湖寺家家境，灯火沙河夜夜春。曷不劝公勤秉烛，老来光景似奔轮。
述古以诗见责屡不赴会复次前韵::苏轼::我生孤僻本无邻，老病年来益自珍。肯对红裙辞白酒，但愁新进笑陈人。北山怨鹤休惊夜，南亩巾车欲及春。多谢清时屡推毂，狶膏那解转方轮。
胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗答之::苏轼::只耳兽啮环，长唇鹅擘喙。三趾下锐春蒲短，两柱高张秋菌细。君看翻覆俯仰间，覆成三角翻两髻。古书虽满腹，苟有用我亦随世。嗟君一见呼作鼎，才注升合已漂逝。不如学鸱夷，尽日盛酒真良计。
贺陈述古弟章生子::苏轼::郁葱佳气夜充闾，始见徐卿第二雏。甚欲去为汤餠客，惟愁错写弄麞书。参军新妇贤相敌，阿大中郎喜有余。我亦从来识英物，试教啼看定何如。
赠治易僧智周::苏轼::寒窗孤坐冻生瓶，尚把遗编照露萤。阁束九师新得妙，梦吞三画旧通灵。断弦挂壁知音丧，挥麈空山乱石听。斋罢何须更临水，胸中自有洗心经。
张子野年八十五尚闻买妾述古令作诗::苏轼::锦里先生自笑狂，莫欺九尺鬓眉苍。诗人老去鶑鶑在，公子归来燕燕忙。柱下相君犹有齿，江南刺史已无肠。平生谬作安昌客，略遣彭宣到后堂。
书双竹湛师房二首  其一::苏轼::我本西湖一钓舟，意嫌高屋冷飕飕。羡师此室才方丈，一炷清香尽日留。
书双竹湛师房二首  其二::苏轼::暮鼓朝钟自击撞，闭门孤枕对残缸。白灰旋拨通红火，卧听萧萧雨打窗。
宝山新开径::苏轼::藤梢橘刺元无路，竹杖棕鞋不用扶。风自远来闻笑语，水分流处见江湖。回观佛国青螺髻，踏遍仙人碧玉壶。野客归时山月上，棠梨叶战暝禽呼。
和述古冬日牡丹四首  其一::苏轼::一朵妖红翠欲流，春光回照雪霜羞。化工只欲呈新巧，不放闲花得少休。
和述古冬日牡丹四首  其二::苏轼::花开时节雨连风，却向霜余染烂红。漏泄春光私一物，此心未信出天工。
和述古冬日牡丹四首  其三::苏轼::当时只道鹤林仙，解遣秋光发杜鹃。谁信诗能回造化，直教霜枿放春妍。
和述古冬日牡丹四首  其四::苏轼::不分清霜入小园，故将诗律变寒暄。使君欲见蓝关咏，更倩韩郎为染根。
和柳子玉喜雪次韵仍呈述古::苏轼::诗翁爱酒常如渴，瓶尽欲沽囊已竭。灯青火冷不成眠，一夜撚须吟喜雪。诗成就我觅欢处，我穷正与君仿佛。曷不走投陈孟公，有酒醉君仍饱德。琼瑶欲尽天应惜，更遣清光续残月。安得佳人擢素手，笑捧玉碗两奇绝。艳歌一曲回阳春，坐使高堂生暖热。
观子玉郎中草圣::苏轼::柳侯运笔如电闪，子云寒悴羊欣俭。百斛明珠便可扛，此书非我谁能双。
李颀秀才善画山以两轴见寄仍有诗次韵答之::苏轼::平生自是个中人，欲向渔舟便写真。诗句对君难出手，云泉劝我早抽身。年来白发惊秋速，长恐青山与世新。从此北归休怅望，囊中收得武陵春。
雪后至临平与柳子玉同至僧舍见陈尉烈::苏轼::落帆古戍下，积雪高如丘。强邀诗老出，疏髯散飕飗。僧房有宿火，手足渐和柔。静士素寡言，相对自忘忧。铜炉擢烟穗，石鼎浮霜沤。征夫念前路，急鼓催行舟。我行虽有程，坐稳且复留。大哉天地间，此生得浮游。
夜至永乐文长老院文时卧病退院::苏轼::夜闻巴叟卧荒村，来打三更月下门。往事过年如昨日，此身未死得重论。老非怀土情相得，病不开堂道益尊。惟有孤栖旧时鹤，举头见客似长言。
和钱安道寄惠建茶::苏轼::我官于南今几时，尝尽溪茶与山茗。胸中似记故人面，口不能言心自省。为君细说我未暇，试评其略差可听。建溪所产虽不同，一一天与君子性。森然可爱不可慢，骨清肉腻和且正。雪花雨脚何足道，啜过始知真味永。纵复苦硬终可录，汲黯少戆宽饶猛。草茶无赖空有名，高者妖邪次顽懭。体轻虽复强浮沉，性滞偏工呕酸冷。其间绝品岂不佳，张禹纵贤非骨鲠。葵花玉不易致，道路幽险隔云岭。谁知使者来自西，开缄磊落收百餠。嗅香嚼味本非别，透纸自觉光炯炯。秕糠团凤友小龙，奴隶日注臣双井。收藏爱惜待佳客，不敢包裹钻权幸。此诗有味君勿传，空使时人怒生瘿。
钱安道席上令歌者道服::苏轼::乌府先生铁作肝，霜风卷地不知寒。犹嫌白发年前少，故点红灯雪里看。他日卜邻先有约，待君投劾我休官。如今且作华阳服，醉唱侬家七返丹。
惠山谒钱道人烹小龙团登绝顶望太湖::苏轼::踏遍江南南岸山，逢山未免更流连。独携天上小团月，来试人间第二泉。石路萦回九龙脊，水光翻动五湖天。孙登无语空归去，半岭松声万壑传。
除夜野宿常州城外二首  其一::苏轼::行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜许相依。
除夜野宿常州城外二首  其二::苏轼::南来三见岁云徂，直恐终身走道途。老去怕看新历日，退归拟学旧桃符。烟花已作青春意，霜雪偏寻病客须。但把穷愁博长健，不辞最后饮屠苏。
元日过丹阳明日立春寄鲁元翰::苏轼::堆盘红缕细茵陈，巧与椒花两鬬新。竹马异时宁信老，土牛明日莫辞春。西湖弄水犹应早，北寺观灯欲及辰。白发苍颜谁肯记，晓来频嚏为何人。
古缠头曲::苏轼::鹍弦铁拨世无有，乐府旧工惟尚叟。一生喙硬眼无人，坐此困穷今白首。翠鬟女子年十七，指法已似呼韩妇。轻帆渡海风掣回，满面尘沙和泪垢。青衫不逢湓浦客，红袖漫插曹纲手。尔来一见哀骀佗，便著臂韝躬井臼。我惭贫病百不足，强对黄花饮白酒。转关濩索动有神，雷辊空堂战窗牖。四弦一抹拥袂立，再拜十分为我寿。世人只解锦缠头，与汝作诗传不朽。
刁同年草堂::苏轼::不用长竿矫绣衣，南园北第两参差。青山有约长当户，流水无情自入池。岁久酴醾浑欲合，春来杨柳不胜垂。主人不用匆匆去，正是红梅著子时。
刁景纯赏瑞香花忆先朝侍宴次韵::苏轼::上苑夭桃自作行，刘郎去后几回芳。厌从年少追新赏，闲对宫花识旧香。欲赠佳人非泛洧，好纫幽佩吊沉湘。鹤林神女无消息，为问何年返帝乡。
同柳子玉游鹤林招隠醉归呈景纯::苏轼::花时腊酒照人光，归路春风洒面凉。刘氏宅边霜竹老，戴公山下野桃香。巌头匹练兼天浄，泉底真珠溅客忙。安得道人携笛去，一声吹裂翠崖冈。
景纯见和复次韵赠之二首  其一::苏轼::解组归来道益光，坐看百物自炎凉。卷帘堂上檀槽闹，送客林间桦烛香。浅量已愁当酒怯，非才犹觉和诗忙。何人贪佩黄金印，千柱耽耽琐北冈。
景纯见和复次韵赠之二首  其二::苏轼::人间膏火正争光，每到藏春得暂凉。多事始知田舍好，凶年偏觉野蔬香。溪山胜画徒能说，来往如梭为底忙。老去此身无处著，为翁栽插万松冈。
柳子玉亦见和因以送之兼寄其兄子璋道人::苏轼::不羡腰金照地光，暂时假面弄西凉。晴窗咽日肝肠暖，古殿朝真屦袖香。说静故知犹有动，无闲底处更求忙。先生官罢乘风去，何用区区赋陟冈。
子玉家宴用前韵见寄复答之::苏轼::自酌金樽劝孟光，更教长笛奏伊凉。牵衣男女遶太白，扇枕郎君烦阿香。诗病逢春转深痼，愁魔得酒暂奔忙。醒时情味吾能说，日在西南白草冈。
景纯复以二篇一言其亡兄与伯父同年之契一言今者唱酬之意仍次其韵  其一::苏轼::灵寿扶来似孔光，感时怀旧一悲凉。蟾枝不独同攀桂，鸡舌还应共赐香。等是浮休无得丧，粗分忧乐有闲忙。年来世事如波浪，郁郁谁知柏在冈。
景纯复以二篇一言其亡兄与伯父同年之契一言今者唱酬之意仍次其韵  其二::苏轼::屡把铅刀齿步光，更遭华衮照厖凉。苏门山上莫长啸，薝卜林中无别香。烛烬已残终夜刻，槐花还似昔年忙。背城借一吾何敢，慎莫樽前替戾冈。
柳氏二外甥求笔迹二首  其一::苏轼::退笔如山未足珍，读书万卷始通神。君家自有元和脚，莫厌家鸡更问人。
柳氏二外甥求笔迹二首  其二::苏轼::一纸行书两绝诗，遂良须鬓已成丝。何当火急传家法，欲见诚悬笔谏时。
成都进士杜暹伯升出家名法通往来吴中::苏轼::欲识当年杜伯升，飘然云水一孤僧。若教俯首随缰锁，料得如今似我能。
子玉以诗见邀同刁丈游金山::苏轼::君年甲子未相逢，难向人前说老翁。更有方瞳八十一，奋衣矍铄走山中。
金山寺与柳子玉饮大醉卧宝觉禅榻夜分方醒书其壁::苏轼::恶酒如恶人，相攻剧刀箭。颓然一榻上，胜之以不战。诗翁气雄拔，禅老语清软。我醉都不知，但觉红绿眩。醒时江月堕，摵摵风响变。惟有一龛灯，二豪俱不见。
送柳子玉赴灵仙::苏轼::世事方艰便猛回，此心未老已先灰。何时梦入真君殿，也学传呼观主来。
监洞霄宫俞康直郎中所居四咏 退圃::苏轼::百丈休牵上濑船，一钩归钓缩头鳊。园中草木春无数，只有黄杨厄闰年。
监洞霄宫俞康直郎中所居四咏 逸堂::苏轼::新第谁来作并邻，旧官宁复忆星辰。请君置酒吾当贺，知向江湖拜散人。
监洞霄宫俞康直郎中所居四咏 遁轩::苏轼::冠盖相望起隠沦，先生那得老江村。古来真遁何曾遁，笑杀喻垣与闭门。
监洞霄宫俞康直郎中所居四咏 远楼::苏轼::西山烟雨卷疏帘，北户星河落短檐。不独江天解空阔，地偏心远似陶潜。
游鹤林招隠二首  其一::苏轼::郊原雨初霁，春物有余妍。古寺满修竹，深林闻杜鹃。睡余柳花堕，目眩山樱然。西窗有病客，危坐看香烟。
游鹤林招隠二首  其二::苏轼::行歌白云岭，坐咏修竹林。风轻花自落，日薄山半阴。涧草谁复识，闻香杳难寻。时见城市人，幽居惜未深。
书普慈长老壁::苏轼::普慈寺后千竿竹，醉里曾看碧玉椽。倦客再游行老矣，高僧一笑故依然。久参白足知禅味，苦厌黄公聒昼眠。惟有两株红百叶，晚来犹得向人妍。
刁景纯席上和谢生二首  其一::苏轼::悮入仙人碧玉壶，一欢那复问亲疏。杯盘狼藉吾何敢，车骑雍容子甚都。此夜新声闻北里，他年故事记南徐。欲穷风月三千界，愿化天人百亿躯。
刁景纯席上和谢生二首  其二::苏轼::纵饮谁能问挈壶，不知门外晓星疏。绮罗胜事齐三阁，宾主谈锋敌两都。榻畔烟花尝叹杜，海中童丱尚追徐。无多酌我君须听，醉后粗狂胆满躯。
和苏州太守王规父侍太夫人观灯之什余时以刘道原见访滞留京口不及赴此会二首  其一::苏轼::不觉朱轓辗后尘，争看绣幰锦缠轮。洛滨侍从三人贵，京兆平反一笑春。但逐东山携妓女，那知后阁走穷宾。滞留不见荣华事，空作赓诗第七人。
和苏州太守王规父侍太夫人观灯之什余时以刘道原见访滞留京口不及赴此会二首  其二::苏轼::翻翻缇骑走香尘，激激飞涛射火轮。美酒留连三夜月，丰年倾倒五州春。安排诗律追强对，蹭蹬归期为恶宾。堕珥遗簪想无限，华胥犹见梦回人。
书焦山纶长老壁::苏轼::法师住焦山，而实未尝住。我来辄问法，法师了无语。法师非无语，不知所答故。君看头与足，本自安冠屦。譬如长鬣人，不以长为苦。一旦或人问，每睡安所措。归来被上下，一夜无着处。展转遂达晨，意欲尽镊去。此言虽鄙浅，故自有深趣。持此问法师，法师一笑许。
留别金山宝觉圆通二长老::苏轼::沐罢巾冠快晚凉，睡余齿颊带茶香。舣舟北岸何时渡，晞发东轩未肯忙。康济此身殊有道，医治外物本无方。风流二老长还往，顾我归期尚渺茫。
常润道中有怀钱塘寄述古五首  其一::苏轼::从来直道不辜身，得向西湖两过春。沂上已成曾点服，泮宫初采鲁侯芹。休惊岁岁年年貌，且对朝朝暮暮人。细雨晴时一百六，画船鼍鼓莫违民。
常润道中有怀钱塘寄述古五首  其二::苏轼::草长江南鶑乱飞，年来事事与心违。花开后院还空落，燕入华堂怪未归。世上功名何日是，樽前点检几人非。去年柳絮飞时节，记得金笼放雪衣。
常润道中有怀钱塘寄述古五首  其三::苏轼::浮玉山头日日风，涌金门外已春融。二年鱼鸟浑相识，三月鶑花付与公。剩看新翻眉倒晕，未应泣别脸消红。何人织得相思字，寄与江边北向鸿。
常润道中有怀钱塘寄述古五首  其四::苏轼::国艳夭娆酒半酣，去年同赏寄僧檐。但知扑扑晴香软，谁见森森晓态严。谷雨共惊无几日，蜜蜂未许辄先甜。应须火急回征棹，一片辞枝可得黏。
常润道中有怀钱塘寄述古五首  其五::苏轼::惠泉山下土如濡，阳羡溪头米胜珠。卖剑买牛吾欲老，杀鸡为黍子来无。地偏不信容高盖，俗俭真堪著腐儒。莫怪江南苦留滞，经营身计一生迂。
常州太平寺观牡丹::苏轼::武林千叶照观空，别后湖山几信风。自笑眼花红绿眩，还将白首对鞓红。
游太平寺浄土院观牡丹中有淡黄一朵特奇为作小诗::苏轼::醉中眼缬自斓斑，天雨曼陀照玉盘。一朵淡黄微拂掠，鞓红魏紫不须看。
杭州牡丹开时仆犹在常润周令作诗见寄次其韵复次一首送赴阙  其一::苏轼::羞归应为负花期，已见成阴结子时。与物寡情怜我老，遣春无恨赖君诗。玉台不见朝酣酒，金缕犹歌空折枝。从此年年定相见，欲师老圃问樊迟。
杭州牡丹开时仆犹在常润周令作诗见寄次其韵复次一首送赴阙  其二::苏轼::莫负黄花九日期，人生穷达可无时。十年且就三都赋，万户终轻千首诗。天静伤鸿犹戢翼，月明惊鹊未安枝。君看六月河无水，万斛龙骧到自迟。
无锡道中赋水车::苏轼::翻翻联联衔尾鸦，荦荦确确蜕骨蛇。分畴翠浪走云阵，刺水绿针抽稻芽。洞庭五月欲飞沙，鼍鸣窟中如打衙。天公不见老翁泣，唤取阿香推雷车。
虎丘寺::苏轼::入门无平田，石路细穿岭。阴风生涧壑，古木翳潭井。湛卢谁复见，秋水光耿耿。铁花绣巌壁，杀气噤蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。窈然留清诗，读者为悲哽。东轩有佳致，云水丽千顷。熙熙览生物，春意破凄冷。我来属无事，暖日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。
刘孝叔会虎丘时王规父斋素祈雨不至二首  其一::苏轼::白简威犹凛，青山兴已浓。鹤闲云作氅，驼卧草埋峰。跪屦若可教，卜邻应见容。因公问回老，何处定相逢。
刘孝叔会虎丘时王规父斋素祈雨不至二首  其二::苏轼::太常斋未解，不肯对纤秾。只遣三千履，来游十二峰。林空答清唱，潭浄写衰容。归去瑶台路，还应月下逢。
苏州闾丘江君二家雨中饮酒二首  其一::苏轼::小圃阴阴遍洒尘，方塘潋潋欲生纹。已烦仙袂来行雨，莫遣歌声便驻云。肯对绮罗辞白酒，试将文字恼红裙。今宵记取醒时节，点滴空阶独自闻。
苏州闾丘江君二家雨中饮酒二首  其二::苏轼::五纪归来鬓未霜，十眉环列坐生光。唤船渡口迎秋女，驻马桥边问泰娘。曾把四弦娱白傅，敢将百草斗吴王。从今却笑风流守，画戟空凝宴寝香。
次韵沈长官三首  其一::苏轼::家山何在两忘归，杯酒相逢慎勿违。不独饭山嘲我瘦，也应糠核怪君肥。
次韵沈长官三首  其二::苏轼::男婚已毕女将归，累尽身轻志莫违。闻道山中食无肉，玉池清水自生肥。
次韵沈长官三首  其三::苏轼::造物知吾久念归，似怜衰病不相违。风来震泽帆初饱，雨入松江水渐肥。
戏书吴江三贤画像三首  其一::苏轼::谁将射御教吴儿，长笑申公为夏姬。却遣姑苏有麋鹿，更怜夫子得西施。
戏书吴江三贤画像三首  其二::苏轼::浮世功劳食与眠，季鹰真得水中仙。不须更说知机早，直为鲈鱼也自贤。
戏书吴江三贤画像三首  其三::苏轼::千首文章二顷田，囊中未有一钱看。却因养得能言鸭，惊破王孙金弹丸。
过永乐文长老已卒::苏轼::初惊鹤瘦不可识，旋觉云归无处寻。三过门间老病死，一弹指顷去来今。存亡惯见浑无泪，乡井难忘尚有心。欲向钱塘访圆泽，葛洪川畔待秋深。
安平泉::苏轼::策杖徐徐步此山，拨云寻径兴飘然。凿开海眼知何代，种出菱花不计年。烹茗僧夸瓯泛雪，炼丹人化骨成仙。当年陆羽空收拾，遗却安平一片泉。
赠张刁二老::苏轼::两邦山水未凄凉，二老风流总健强。共成一百七十岁，各饮三万六千觞。藏春坞里鶑花闹，仁寿桥边日月长。惟有诗人被磨折，金钗零落不成行。
去年秋偶游宝山上方入一小院阒然无人有一僧隠几低头读书与之语漠然不甚对问其邻之僧曰此云阇黎也不出十五年矣今年六月自常润还复至其室则死葬数月矣作诗题其壁::苏轼::云师来宝山，一住十五秋。读书常闭户，客至不举头。去年造其室，清坐忘百忧。我初无言说，师亦无对酬。今来复扣门，空房但飕飗。云已灭无余，薪尽火不留。却疑此室中，尝有斯人不。所遇孰非梦，事过吾何求。
听僧昭素琴::苏轼::至和无攫醳，至平无按抑。不知微妙声，究竟从何出。散我不平气，洗我不和心。此心知有在，尚复此微吟。
僧惠勤初罢僧职::苏轼::轩轩青田鹤，郁郁在樊笼。既为物所縻，遂与吾辈同。今来始谢去，万事一笑空。新诗如洗出，不受外垢蒙。清风入齿牙，出语如风松。霜髭茁病骨，饥坐听午钟。非诗能穷人，穷者诗乃工。此语信不妄，吾闻诸醉翁。
游灵隠高峰塔::苏轼::言游高峰塔，蓐食治野装。火云秋未衰，及此初旦凉。雾霏巌谷暗，日出草木香。嘉我同来人，久便云水乡。相劝小举足，前路高且长。古松攀龙蛇，怪石坐牛羊。渐闻钟磬音，飞鸟皆下翔。入门空有无，云海浩茫茫。惟见聋道人，老病时绝粮。问年笑不答，但指穴藜床。心知不复来，欲归更彷徨。赠别留匹布，今岁天早霜。
八月十七日天竺山送桂花分赠元素::苏轼::月缺霜浓细蕊干，此花元属玉堂仙。鹫峰子落惊前夜，蟾窟枝空记昔年。破裓山僧怜耿介，练裙溪女斗清妍。愿公采撷纫幽佩，莫遣孤芳老涧边。
海会寺清心堂::苏轼::南郭子綦初丧我，西来达摩尚求心。此堂不说有清浊，游客自观随浅深。两岁频为山水役，一溪长照雪霜侵。纷纷无补竟何事，惭愧高人闭户吟。
捕蝗至浮云岭山行疲苶有怀子由弟二首  其一::苏轼::西来烟障塞空虚，洒遍秋田雨不如。新法清平那有此，老身穷苦自招渠。无人可诉乌衔肉，忆弟难凭犬附书。自笑迂疏皆此类，区区犹欲理蝗余。
捕蝗至浮云岭山行疲苶有怀子由弟二首  其二::苏轼::霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车从此逝，子来何处问行藏。
青牛岭高绝处有小寺人迹罕到::苏轼::暮归走马沙河塘，炉烟袅袅十里香。朝行曳杖青牛岭，寒泉咽咽千山静。君勿笑老僧，耳聋唤不闻，百年俱是可怜人。明朝且复城中去，白云却在题诗处。
新城陈氏园次晁补之韵::苏轼::荒凉废圃秋，寂历幽花晚。山城已穷僻，况与城相远。我来亦何事，徙倚望云𪩘。不见苦吟人，清樽为谁满。
梅圣俞诗中有毛长官者今于潜令国华也圣俞没十五年而君犹为令捕蝗至其邑作诗戏之::苏轼::诗翁憔悴老一官，厌见苜蓿堆青盘。归来羞涩对妻子，自比鲇鱼缘竹竿。今君滞留生二毛，饱听衙鼓眠黄䌷。更将嘲笑调朋友，人道猕猴骑土牛。愿君恰似高常侍，暂为小邑仍刺史。不愿君为孟浩然，却遭明主放还山。宦游逢此岁年恶，飞蝗来时半天黑。羡君封境稻如云，蝗自识人人不识。
与毛令方尉游西菩寺二首  其一::苏轼::推挤不去已三年，鱼鸟依然笑我顽。人未放归江北路，天教看尽浙西山。尚书清节衣冠后，处士风流水石间。一笑相逢那易得，数诗狂语不须删。
与毛令方尉游西菩寺二首  其二::苏轼::路转山腰足未移，水清石瘦便能奇。白云自占东西岭，明月谁分上下池。黑黍黄粱初熟候，朱柑绿橘半甜时。人生此乐须天付，莫遣儿曹取次知。
李行中醉眠亭三首  其一::苏轼::已向闲中作地仙，更于酒里得天全。从教世路风波恶，贺监偏工水底眠。
李行中醉眠亭三首  其二::苏轼::君且归休我欲眠，人言此语出天然。醉中对客眠何害，须信陶潜未若贤。
李行中醉眠亭三首  其三::苏轼::孝先风味也堪怜，肯为周公昼日眠。枕麹先生犹笑汝，枉将空腹贮遗编。
赠写真何充秀才::苏轼::君不见潞州别驾眼如电，左手挂弓横撚箭。又不见雪中骑馿孟浩然，皱眉吟诗肩耸山。饥寒富贵两安在，空有遗像留人间。此身常拟同外物，浮云变化无踪迹。问君何苦写我真，君言好之聊自适。黄冠野服山家容，意欲置我山巌中。勋名将相今何限，往写褒公与鄂公。
回先生过湖州东林沈氏饮醉以石榴皮书其家东老庵之壁云西邻已富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者  其一::苏轼::世俗何知贫是病，神仙可学道之余。但知白酒留佳客，不问黄公觅素书。
回先生过湖州东林沈氏饮醉以石榴皮书其家东老庵之壁云西邻已富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者  其二::苏轼::符离道士晨兴际，华岳先生尸解余。忽见黄庭丹篆句，犹传青纸小朱书。
回先生过湖州东林沈氏饮醉以石榴皮书其家东老庵之壁云西邻已富忧不足东老虽贫乐有余白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者  其三::苏轼::凄凉雨露三年后，仿佛尘埃数字余。至用榴皮缘底事，中书君岂不中书。
单同年求德兴俞氏聚远楼诗三首  其一::苏轼::云山烟水苦难亲，野草幽花各自春。赖有高楼能聚远，一时收拾与闲人。
单同年求德兴俞氏聚远楼诗三首  其二::苏轼::无限青山散不收，云奔浪卷入帘钩。直将眼力为疆界，何啻人间万户侯。
单同年求德兴俞氏聚远楼诗三首  其三::苏轼::闻说楼居似地仙，不知门外有尘寰。幽人隠几寂无语，心在飞鸿灭没间。
润州甘露寺弹筝::苏轼::多景楼上弹神曲，欲断哀弦再三促。江妃出听雾雨愁，白浪翻空动浮玉。唤取吾家双凤槽，遣作三峡孤猿号。与君合奏芳春调，啄木飞来霜树杪。
平山堂次王居卿祠部韵::苏轼::高会日陪山简醉，狂言屡发次公醒。酒如人面天然白，山向吾曹分外青。江上飞云来北固，槛前修竹忆南屏。六朝兴废余丘垅，空使奸雄笑宁馨。
次韵陈海州书怀::苏轼::郁郁苍梧海上山，蓬莱方丈有无间。旧闻草木皆仙药，欲弃妻孥守市阛。雅志未成空自叹，故人相对若为颜。酒醒却忆儿童事，长恨双凫去莫攀。
次韵陈海州乘槎亭::苏轼::人事无涯生有涯，逝将归钓汉江槎。乘桴我欲从安石，遁世谁能识子嗟。日上红波浮翠𪩘，潮来白浪卷青沙。清谈美景双奇绝，不觉归鞍带月华。
次韵孙职方苍梧山::苏轼::苍梧奇事岂虚传，荒怪还须问子年。远托鳌头转沧海，来依鹏背负青天。或云灵境归贤者，又恐神功亦偶然。闻道新春恣游览，羡君平地作飞仙。
次韵孙巨源寄涟水李盛二著作并以见寄五绝  其一::苏轼::南岳诸刘岂易逢，相望无复马牛风。山公虽见无多子，社燕何由恋塞鸿。
次韵孙巨源寄涟水李盛二著作并以见寄五绝  其二::苏轼::高才晚岁终难进，勇退当年正急流。不独二疏为可慕，他时当有景孙楼。
次韵孙巨源寄涟水李盛二著作并以见寄五绝  其三::苏轼::漱石先生难可意，啮毡校尉久无朋。应知客路愁无奈，故遣吟诗调李陵。
次韵孙巨源寄涟水李盛二著作并以见寄五绝  其四::苏轼::云雨休排神女车，忠州老病畏人夸。诗豪正值安仁在，空看河阳满县花。
次韵孙巨源寄涟水李盛二著作并以见寄五绝  其五::苏轼::胶西未到吾能说，桑柘禾麻不见春。不羡京尘骑马客，羡他淮月弄舟人。
王莽::苏轼::汉家殊未识经纶，入手功名事事新。百尺穿成连夜井，千金购得解飞人。
董卓::苏轼::公业平时劝用儒，诸公何事起相图。只言天下无健者，岂信车中有布乎。
虎儿::苏轼::旧闻老蚌生明珠，未省老兔生於菟。老兔自谓月中物，不骑快马骑蟾蜍。蟾蜍爬沙不肯行，坐令青衫垂白须。於菟骏猛不类渠，指挥黄熊驾黑䝙。丹砂紫麝不用涂，眼光百步走妖狐。妖狐莫夸智有余，不劳摇牙咀尔徒。
铁沟行赠乔太博::苏轼::城东坡陇何所似，风吹海涛低复起。城中病守无所为，走马来寻铁沟水。铁沟水浅不容辀，恰似当年韩与侯。有鱼无鱼何足道，驾言聊复写我忧。孤村野店亦何有，欲发狂言须斗酒。山头落日侧金盆，倒著接搔白首。忽忆从军年少时，轻裘细马百不知。臂弓腰箭南山下，追逐长杨射猎儿。老去同君两憔悴，犯夜醉归人不避。明年定起故将军，未肯先诛霸陵尉。
雪后书北台壁二首  其一::苏轼::黄昏犹作雨纤纤，夜静无风势转严。但觉衾裯如泼水，不知庭院已堆盐。五更晓色来书幌，半夜寒声落画檐。试埽北台看马耳，未随埋没有双尖。
雪后书北台壁二首  其二::苏轼::城头初日始翻鸦，陌上晴泥已没车。冻合玉楼寒起粟，光摇银海眩生花。遗蝗入地应千尺，宿麦连云有几家。老病自嗟诗力退，空吟冰柱忆刘叉。
谢人见和前篇二首  其一::苏轼::已分酒杯欺浅懦，敢将诗律斗深严。渔蓑句好应须画，柳絮才高不道盐。败履尚存东郭足，飞花又舞谪仙檐。书生事业真堪笑，忍冻孤吟笔退尖。
谢人见和前篇二首  其二::苏轼::九陌凄风战齿牙，银杯逐马带随车。也知不作坚牢玉，无奈能开顷刻花。得酒强欢愁底事，闭门高卧定谁家。台前日暖君须爱，冰下寒鱼渐可叉。
除夜病中赠段屯田::苏轼::龙钟三十九，劳生已强半。岁暮日斜时，还为昔人叹。今年一线在，那复堪把玩。欲起强持酒，故交云雨散。惟有病相寻，空斋为老伴。萧条灯火冷，寒夜何时旦。倦仆触屏风，饥鼯嗅空案。数朝闭阁卧，霜发秋蓬乱。传闻使者来，策杖就梳盥。书来苦安慰，不怪造请缓。大夫忠烈后，高义金石贯。要当击权豪，未肯觑衰懦。此生何所似，暗尽灰中炭。归田计已决，此邦聊假馆。三径粗成资，一枝有余暖。愿君更信宿，庶奉一笑粲。
乔太博见和复次韵答之::苏轼::百年三万日，老病常居半。其间互忧乐，歌笑杂悲叹。颠倒不自知，直为神所玩。须臾便堪笑，万事风雨散。自从识此理，久谢少年伴。逝将游无何，岂暇读城旦。非才更多病，二事可并案。愧烦贤使者，弭节整纷乱。乔侯瑚琏质，清庙尝荐盥。奋髯百吏走，坐变齐俗缓。未遭甘鹢退，并进耻鱼贯。每闻议论余，凛凛激贪懦。莫邪当自跃，岂复烦炉炭。便庆朝秣越，未暮刷燕馆。胡为守故丘，眷恋桑榆暖。为君叩牛角，一咏南山粲。
二公再和亦再答之::苏轼::寒鸡知将晨，饥鹤知夜半。亦如老病客，遇节尝感叹。光阴等敲石，过眼不容玩。亲友如抟沙，放手还复散。羁孤每自笑，寂寞谁肯伴。元达号神君，高论森月旦。纪明本贤将，汩没事堆案。欣然肯相顾，夜阁灯火乱。盘空愧不饱，酒薄仅堪盥。雍容许著帽，不怪安石缓。虽无窈窕人，清唱弄珠贯。幸有纵横舌，说剑起慵懦。二豪沉下位，暗火埋湿炭。岂似草玄人，默默老儒馆。行看富贵逼，炙手借余暖。应念苦思归，登楼赋王粲。
苏州姚氏三瑞堂::苏轼::君不见董召南，隠居行义孝且慈。天公亦恐无人知，故令鸡狗相哺儿，又令韩老为作诗。尔来三百年，名与淮水东南驰。此人世不乏，此事亦时有。枫桥三瑞皆目见，天意宛在虞鳏后。惟有此诗非昔人，君更往求无价手。
莫笑银杯小答乔太博::苏轼::陶潜一县令，独饮仍独醒。犹将公田二顷五十亩，种秫作酒不种秔。我今号为二千石，岁酿百石何以醉宾客。请君莫笑银杯小，尔来岁旱东海窄。会当拂衣归故丘，作书贷粟监河侯。万斛船中著美酒，与君一生长拍浮。
送段屯田分得于字::苏轼::劝农使者古大夫，不惜春衫践泥涂。王事靡盬君甚劬，奉常客卿虬两须。东武县令天马驹，泮宫先生非俗儒。相与野饮四子俱，乐哉此乐城中无。溪边策杖自携壶，腰笏不烦何易于。胶西病守老且迂，空斋愁坐纷墨朱。四十岂不知头颅，畏人不出何其愚。
和段屯田荆林馆::苏轼::南山有佳色，无人空自奇。清诗为题品，草木变芬菲。谢女得秀句，留待中郎归。便当勤鞭策，仆倦马亦饥。
出城送客不及步至溪上二首  其一::苏轼::送客客已去，寻花花未开。未能城里去，且复水边来。父老借问我，使君安在哉。今年好风雪，会见麦千堆。
出城送客不及步至溪上二首  其二::苏轼::春来六十日，笑口几回开。会作堂堂去，何妨得得来。倦游行老矣，旧隠赋归哉。东望峨眉小，卢山翠作堆。
游卢山次韵章传道::苏轼::尘容已似服辕驹，野性犹同纵壑鱼。出入巌峦千仞表，较量筋力十年初。虽无窈窕驱前马，还有鸱夷挂后车。莫笑吟诗淡生活，当令阿买为君书。
卢山五咏 卢敖洞::苏轼::上界足官府，飞升亦何益。还在此山中，相逢不相识。
卢山五咏 饮酒台::苏轼::博士雅好饮，空山谁与娱。莫向骊山去，君王不喜儒。
卢山五咏 圣灯巌::苏轼::石室有金丹，山神不知秘。何必吐光芒，夜半惊童稚。
卢山五咏 三泉::苏轼::皎皎巌下泉，无人还自洁。不用比三星，清光同一月。
卢山五咏 障日峰::苏轼::长安自不远，蜀客苦思归。莫教名障日，唤作小峨眉。
次韵章传道喜雨::苏轼::去年夏旱秋不雨，海畔居民饮咸苦。今年春暖欲生蝝，地上戢戢多于土。预忧一旦开两翅，口吻如风那肯吐。前时渡江入吴越，布阵横空如项羽。农夫拱手但垂泣，人力区区固难御。扑缘鬃毛困牛马，啖啮衣服穿房户。坐观不救亦何心，秉畀炎火传自古。荷锄散掘谁敢后，得米济饥还小补。常山山神信英烈，㧑驾雷公诃电母。应怜郡守老且愚，欲把疮痍手摩抚。山中归时风色变，中路已觉商羊舞。夜窗骚骚闹松竹，朝畦泫泫流膏乳。从来蝗旱必相资，此事吾闻老农语。庶将积润扫遗孽，收拾丰岁还明主。县前已窖八千斛，率以一升完一亩。更看蚕妇过初眠，未用贺客来旁午。先生笔力吾所畏，蹴踏鲍谢跨徐庾。偶然谈笑得佳篇，便恐流传成乐府。陋邦一雨何足道，吾君盛德九州普。中和乐职几时作，试向诸生选何武。
谢郡人田贺二生献花::苏轼::城里田员外，城西贺秀才。不愁家四壁，自有锦千堆。珍重尤奇品，艰难最后开。芳心困落日，薄艳战轻雷。老守尤多病，壮怀先已灰。殷勤此粲者，攀折为谁哉。玉腕揎红袖，金樽泻白醅。何当镊霜鬓，强插满头回。
惜花::苏轼::吉祥寺中锦千堆，前年赏花真盛哉，道人劝我清明来。腰鼓百面如春雷，打彻凉州花自开。沙河塘上插花回，醉倒不觉吴儿咍。岂知如今双鬓摧，城西古寺没蒿莱。有僧闭门手自栽，千枝万叶巧剪裁。就中一丛何所似，马瑙盘盛金缕杯。而我食菜方清斋，对花不饮花应猜。夜来雨雹如李梅，红残绿暗吁可哀。
和顿教授见寄用除夜韵::苏轼::我笑陶渊明，种秫二顷半。妇言既不用，还有责子叹。无弦则无琴，何必劳抚玩。我笑刘伯伦，醉发蓬茅散。二豪苦不纳，独以锸自伴。既死何用埋，此身同夜旦。孰云二子贤，自结两重案。笑人还自笑，出口谈治乱。一生溷尘垢，晚以道自盥。无成空得懒，坐此百事缓。仄闻顿夫子，讲道出新贯。岂无一尺书，恐不记庸懦。陋邦贫且病，数米铢称炭。惭愧章先生，十日坐空馆。袖中出子诗，贪读酒屡暖。狂言各须慎，勿使输薪粲。
和子由四首 韩太祝送游太山::苏轼::偶作郊原十日游，未应回首厌笼囚。但教尘土驱驰足，终把云山烂漫酬。闻道逢春思濯锦，更须到处觅菟裘。恨君不上东封顶，夜看金轮出九幽。
和子由四首 送春::苏轼::梦里青春可得追，欲将诗句绊余晖。酒阑病客惟思睡，蜜熟黄蜂亦懒飞。芍药樱桃俱扫地，鬓丝禅榻两忘机。凭君借取法界观，一洗人间万事非。
和子由四首 首夏官舍即事::苏轼::安石榴花开最迟，绛裙深树出幽菲。吾庐想见无限好，客子倦游胡不归。坐上一樽虽得满，古来四事巧相违。令人却忆湖边寺，垂柳阴阴昼掩扉。
和子由四首 送李供备席上和李诗::苏轼::家声赫奕盖并凉，也解微吟锦瑟傍。擘水取鱼湖起浪，引杯看剑坐生光。风流别后人人忆，才器归来种种长。不用更贪穷事业，风骚分付与沉湘。
西斋::苏轼::西斋深且明，中有六尺床。病夫朝睡足，危坐觉日长。昏昏既非醉，踽踽亦非狂。褰衣竹风下，穆然中微凉。起行西园中，草木含幽香。榴花开一枝，桑枣沃以光。鸣鸠得美荫，困立忘飞翔。黄鸟亦自喜，新音变圆吭。杖藜观物化，亦以观我生。万物各得时，我生日皇皇。
小儿::苏轼::小儿不识愁，起坐牵我衣。我欲嗔小儿，老妻劝儿痴。儿痴君更甚，不乐愁何为。还坐愧此言，洗盏当我前。大胜刘伶妇，区区为酒钱。
寄刘孝叔::苏轼::君王有意诛骄虏，椎破铜山铸铜虎。联翩三十七将军，走马西来各开府。南山伐木作车轴，东海取鼍漫战鼓。汗流奔走谁敢后，恐乏军兴污资斧。保甲连村团未遍，方田讼牒纷如雨。尔来手实降新书，抉剔根株穷脉缕。诏书恻怛信深厚，吏能浅薄空劳苦。平生学问只流俗，众里笙竽谁比数。忽令独奏凤将雏，仓卒欲吹那得谱。况复连年苦饥馑，剥啮草木啖泥土。今年雨雪颇应时，又报蝗虫生翅股。忧来洗盏欲强醉，寂寞虚斋卧空甒。公厨十日不生烟，更望红裙踏筵舞。故人屡寄山中信，只有当归无别语。方将雀鼠偷太仓，未肯衣冠挂神武。吴兴丈人真得道，平日立朝非小补。自从四方冠盖闹，归作二浙湖山主。高踪已自杂渔钓，大隠何曾弃簪组。去年相从殊未足，问道已许谈其粗。逝将弃官往卒业，俗缘未尽那得睹。公家只在霅溪上，上有白云如白羽。应怜进退苦皇皇，更把安心教初祖。
孔长源挽词二首  其一::苏轼::少年才气冠当时，晚节孤风益自奇。君胜宜为夫子后，林宗不愧蔡邕碑。南荒尚记诛元恶，东越谁能事细儿。耆旧如今几人在，为君无憾为时悲。
孔长源挽词二首  其二::苏轼::小堰门头柳系船，吴山堂上月侵筵。潮声半夜千巌响，诗句明朝万口传。岂意日斜庚子后，忽惊岁在巳辰年。佳城一闭无穷事，南望题诗泪洒笺。
寄吕穆仲寺丞::苏轼::孤山寺下水侵门，每到先看醉墨痕。楚相未亡谈笑是，中郎不见典刑存。君先去踏尘埃陌，我亦来寻桑枣村。回首西湖真一梦，灰心霜鬓更休论。
余主簿母挽词::苏轼::闺庭兰玉照乡闾，自昔虽贫乐有余。岂独家人在中馈，却因麟趾识关雎。云𫐌忽已归仙府，乔木依然拥旧卢。忍把还乡千斛泪，一时洒向老莱裾。
答陈述古二首  其一::苏轼::漫说山东第二州，枣林桑泊负春游。城西亦有红千叶，人老簪花却自羞。
答陈述古二首  其二::苏轼::小桃破萼未胜春，罗绮丛中第一人。闻道使君归去后，舞衫歌扇总成尘。
张安道乐全堂::苏轼::列子御风殊不恶，犹被庄生讥数数。步兵饮酒中散琴，于此得全非至乐。乐全居士全于天，维摩丈室空翛然。平生痛饮今不饮，无琴不独琴无弦。我公天与英雄表，龙章凤姿照鱼鸟。但令端委坐庙堂，北狄西戎谈笑了。如今老去苦思归，小字亲书寄我诗。试问乐全全底事，无全何处更相亏。
张文裕挽词::苏轼::高才本出朝廷右，能事方推德业余。每见便闻曹植句，至今传宝魏华书。济南名士新雕丧，剑外生祠已洁除。欲寄西风两行泪，依然乔木郑公庐。
怀西湖寄晁美叔同年::苏轼::西湖天下景，游者无愚贤。浅深随所得，谁能识其全。嗟我本狂直，早为世所捐。独专山水乐，付与宁非天。三百六十寺，幽寻遂穷年。所至得其妙，心知口难传。至今清夜梦，耳目余芳鲜。君持使者节，风采烁云烟。清流与碧𪩘，安肯为君妍。胡不屏骑从，暂借僧榻眠。读我壁间诗，清凉洗烦煎。策杖无道路，直造意所便。应逢古渔父，苇间自延缘。问道若有得，买鱼勿论钱。
次韵刘贡父李公择见寄二首  其一::苏轼::白发相望两故人，眼看时事几番新。曲无和者应思郢，论少卑之且借秦。岁恶诗人无好语，夜长鳏守向谁亲。少思多睡无如我，鼻息雷鸣撼四邻。
次韵刘贡父李公择见寄二首  其二::苏轼::何人劝我此间来，弦管生衣甑有埃。绿蚁沾唇无百斛，蝗虫扑面已三回。磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。
祭常山回小猎::苏轼::青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠𪩘，归来红叶满征衣。圣明若用西凉簿，白羽犹能效一挥。
和梅户曹会猎铁沟::苏轼::山西从古说三明，谁信儒冠也捍城。竿上鲸鲵犹未掩，草中狐兔不须惊。东州赵傁饮无敌，南国梅仙诗有声。向不如皋闲射雉，归来何以得卿卿。
刘贡父见余歌词数首以诗见戏聊次其韵::苏轼::十载飘然未可期，那堪重作看花诗。门前恶语谁传去，醉后狂歌自不知。刺舌君今犹未戒，灸眉吾亦更何辞。相从痛饮无余事，正是春容最好时。
和章七出守湖州二首  其一::苏轼::方丈仙人出淼茫，高情犹爱水云乡。功名谁使连三捷，身世何缘得两忘。早岁归休心共在，他年相见话偏长。只因未报君恩重，清梦时时到玉堂。
和章七出守湖州二首  其二::苏轼::绛阙云台总有名，应须极贵又长生。鼎中龙虎黄金贱，松下龟蛇绿骨轻。霅水未浑缨可濯，弁峰初见眼应明。两卮春酒真堪羡，独占人间分外荣。
和张子野见寄三绝句 过旧游::苏轼::前生我已到杭州，到处长如到旧游。更欲洞霄为隠吏，一庵闲地且相留。
和张子野见寄三绝句 见题壁::苏轼::狂吟跌宕无风雅，醉墨淋漓不整齐。应为诗人一回顾，山僧未忍扫黄泥。
和张子野见寄三绝句 竹阁见忆::苏轼::柏堂南畔竹如云，此阁何人是主人。但遣先生披鹤氅，不须更画乐天真。
送赵寺丞寄陈海州::苏轼::景疏楼上唤蛾眉，君到应先诵此诗。若见孟公投辖饮，莫忘冲雪送君时。
和蒋夔寄茶::苏轼::我生百事常随缘，四方水陆无不便。扁舟渡江适吴越，三年饮食穷芳鲜。金虀玉脍饭炊雪，海螯江柱初脱泉。临风饱食甘寝罢，一瓯花乳浮轻圆。自从舍舟入东武，沃野便到桑麻川。剪毛胡羊大如马，谁记鹿角腥盘筵。厨中蒸粟堆饭瓮，大杓更取酸生涎。柘罗铜碾弃不用，脂麻白土须盆研。故人犹作旧眼看，谓我好尚如当年。沙溪北苑强分别，水脚一线争谁先。清诗两幅寄千里，紫金百餠费万钱。吟哦烹噍两奇绝，只恐偷乞烦封缠。老妻稚子不知爱，一半已入姜盐煎。人生所遇无不可，南北嗜好知谁贤。死生祸福久不择，更论甘苦争蚩妍。知君穷旅不自释，因诗寄谢聊相镌。
光禄庵二首  其一::苏轼::文章恨不见文园，礼乐方将访石泉。何事庵中著光禄，枉教闲处笔如椽。
光禄庵二首  其二::苏轼::城中太守的何人，林下先生非我身。若向庵中觅光禄，雪中履迹镜中真。
立春日病中邀安国仍请率禹功同来仆虽不能饮当请成伯主会某当杖策倚几于其间观诸公醉笑以拨滞闷也二首  其一::苏轼::孤灯照影夜漫漫，拈得花枝不忍看。白发敧簪羞彩胜，黄耆煮粥荐春盘。东方烹狗阳初动，南陌争牛卧作团。老子从来兴不浅，向隅谁有满堂欢。
立春日病中邀安国仍请率禹功同来仆虽不能饮当请成伯主会某当杖策倚几于其间观诸公醉笑以拨滞闷也二首  其二::苏轼::斋居卧病禁烟前，辜负名花已一年。此日使君不强喜，早春风物为谁妍。青衫公子家千里，白发先生杖百钱。曷不相将来问病，已教呼取散花天。
答李邦直::苏轼::美人如春风，著物物未知。羁愁似冰雪，见子先流凘。子从徐方来，吏民举熙熙。扶病出见之，惊我一何衰。知我久慵倦，起我以新诗。诗词如醇酒，盎然熏四支。径饮不觉醉，欲和先昏疲。西斋有蛮帐，风雨夜纷披。放怀语不择，抚掌笑脱颐。别来今几何，春物已含姿。柳色日夜暗，子来竟何时。徐方虽云乐，东山禁游嬉。又无狂太守，何以解忧思。闻子有贤妇，华堂咏螽斯。曷不倒囊橐，卖剑买蛾眉。不用教丝竹，唱我新歌词。
和文与可洋川园池三十首 湖桥::苏轼::朱栏画柱照湖明，白葛乌纱曳履行。桥下龟鱼晚无数，识君拄杖过桥声。
和文与可洋川园池三十首 横湖::苏轼::贪看翠盖拥红妆，不觉湖边一夜霜。卷却天机云锦段，从教匹练写秋光。
和文与可洋川园池三十首 书轩::苏轼::雨昏石砚寒云色，风动牙签乱叶声。庭下已生书带草，使君疑是郑康成。
和文与可洋川园池三十首 冰池::苏轼::不嫌冰雪绕池看，谁似诗人巧耐寒。记取羲之洗砚处，碧琉璃下黑蛟蟠。
和文与可洋川园池三十首 竹坞::苏轼::晚节先生道转孤，岁寒惟有竹相娱。粗才杜牧真堪笑，唤作军中十万夫。
和文与可洋川园池三十首 荻蒲::苏轼::雨折霜干不耐秋，白花黄叶使人愁。月明小艇湖边宿，便是江南鹦鹉洲。
和文与可洋川园池三十首 蓼屿::苏轼::秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。
和文与可洋川园池三十首 望云楼::苏轼::阴晴朝暮几回新，已向虚空付此身。出本无心归亦好，白云还似望云人。
和文与可洋川园池三十首 天汉台::苏轼::漾水东流旧见经，银潢左界上通灵。此台试向天文觅，阁道中间第几星。
和文与可洋川园池三十首 待月台::苏轼::月与高人本有期，挂檐低户映蛾眉。只从昨夜十分满，渐觉冰轮出海迟。
和文与可洋川园池三十首 二乐榭::苏轼::此间真趣岂容谈，二乐并君已是三。仁智更烦诃妄见，坐令鲁叟作瞿昙。
和文与可洋川园池三十首 𣺼泉亭::苏轼::闻道池亭胜两川，应须烂醉答云烟。劝君多拣长腰米，消破亭中万斛泉。
和文与可洋川园池三十首 吏隠亭::苏轼::纵横忧患满人间，颇怪先生日日闲。昨夜清风眠北牖，朝来爽气在西山。
和文与可洋川园池三十首 霜筠亭::苏轼::解箨新篁不自持，婵娟已有岁寒姿。要看凛凛霜前意，须待秋风粉落时。
和文与可洋川园池三十首 无言亭::苏轼::殷勤稽首维摩诘，敢问如何是法门。弹指未终千偈了，向人还道本无言。
和文与可洋川园池三十首 露香亭::苏轼::亭下佳人锦绣衣，满身璎珞缀明玑。晚香消歇无寻处，花已飘零露已晞。
和文与可洋川园池三十首 涵虚亭::苏轼::水轩花榭两争妍，秋月春风各自偏。惟有此亭无一物，坐观万景得天全。
和文与可洋川园池三十首 溪光亭::苏轼::决去湖波尚有情，却随初日动檐楹。溪光自古无人画，凭仗新诗与写成。
和文与可洋川园池三十首 过溪亭::苏轼::身轻步稳去忘归，四柱亭前野彴微。忽悟过溪还一笑，水禽惊落翠毛衣。
和文与可洋川园池三十首 披锦亭::苏轼::烟红露绿晓风香，燕舞鶑啼春日长。谁道使君贫且老，绣屏锦帐咽笙簧。
和文与可洋川园池三十首 禊亭::苏轼::曲池流水细鳞鳞，高会传觞似洛滨。红粉翠蛾应不要，画船来往胜于人。
和文与可洋川园池三十首 菡萏亭::苏轼::日日移床趁下风，清香不断思何穷。若为化作龟千岁，巢向田田乱叶中。
和文与可洋川园池三十首 荼蘼洞::苏轼::长忆故山寒食夜，野荼蘼发暗香来。分无素手簪罗髻，且折霜蕤浸玉醅。
和文与可洋川园池三十首 筼筜谷::苏轼::汉川修竹贱如蓬，斤斧何曾赦箨龙。料得清贫馋太守，渭川千亩在胸中。
和文与可洋川园池三十首 寒芦港::苏轼::溶溶晴港漾春晖，芦笋生时柳絮飞。还有江南风物否，桃花流水𫚖鱼肥。
和文与可洋川园池三十首 野人庐::苏轼::少年辛苦事犁锄，刚厌青山遶故居。老觉华堂无意味，却须时到野人庐。
和文与可洋川园池三十首 此君庵::苏轼::寄语庵前抱节君，与君到处合相亲。写真虽是文夫子，我亦真堂作记人。
和文与可洋川园池三十首 金橙径::苏轼::金橙纵复里人知，不见鲈鱼价自低。须是松江烟雨里，小船烧薤𢭏香虀。
和文与可洋川园池三十首 南园::苏轼::不种夭桃与绿杨，使君应欲候农桑。春畦雨过罗纨腻，夏垅风来餠饵香。
和文与可洋川园池三十首 北园::苏轼::汉水巴山乐有余，一麾从此首归途。北园草木凭君问，许我他年作主无。
寄题刁景纯藏春坞::苏轼::白首归来种万松，待看千尺舞霜风。年抛造物陶甄外，春在先生杖屦中。杨柳长齐低户暗，樱桃烂熟滴阶红。何时却与徐元直，共访襄阳庞德公。
玉盘盂  其一::苏轼::杂花狼藉占春余，芍药开时扫地无。两寺妆成宝璎珞，一枝争看玉盘盂。佳名会作新翻曲，绝品难逢旧画图。从此定知年谷熟，姑山亲见雪肌肤。
玉盘盂  其二::苏轼::花不能言意可知，令君痛饮更无疑。但持白酒劝嘉客，直待琼舟覆玉彝。负郭相君初择地，看羊属国首吟诗。吾家岂与花相厚，更问残芳有几枝。
和潞公超然台次韵::苏轼::我公厌富贵，常苦勋业寻。相期赤松子，永望白云岑。清风出谈笑，万窍为号吟。吟成超然诗，洗我蓬之心。嗟我本何人，麋鹿强冠襟。身微空志大，交浅屡言深。嘱公如得谢，呼我幸寄音。但恐酒钱尽，烦公挥橐金。
闻乔太博换左藏知钦州以诗招饮::苏轼::今年果起故将军，幽梦清诗信有神。马革裹尸真细事，虎头食肉更何人。阵云冷压黄茅瘴，羽扇斜挥白葛巾。痛饮从今有几日，西轩月色夜来新。
乔将行烹鹅鹿出刀剑以饮客以诗戏之::苏轼::破匣哀鸣出素虬，倦看鶂鶂听呦呦。明朝只恐兼烹鹤，此去还须却佩牛。便可先呼报恩子，不妨仍带醉乡侯。他年万骑归应好，奈有移文在故丘。
奉和成伯兼戏禹功::苏轼::金钱石竹道傍秋，翠黛红裙马上讴。无限小儿齐拍手，山公又作习池游。
寄黎眉州::苏轼::胶西高处望西川，应在孤云落照边。瓦屋寒堆春后雪，峨眉翠扫雨余天。治经方笑春秋学，好士今无六一贤。且待渊明赋归去，共将诗酒趁流年。
和赵郎中捕蝗见寄次韵::苏轼::麦穗人许长，谷苗牛可没。天公独何意，忍使蝗虫发。驱攘着令典，农事安可忽。我仆既胼胝，我马亦款矻。飞腾渐云少，筋力亦已竭。苟无百篇诗，何以醒睡兀。初如疏畎浍，渐若决澥渤。往来供十吏，腕脱不容歇。平生轻妄庸，熟视笑魏勃。爱君有逸气，诗坛专斩伐。民病何时休，吏职不可越。慎毋及世事，向空书咄咄。
登常山绝顶广丽亭::苏轼::西望穆陵关，东望琅邪台。南望九仙山，北望空飞埃。相将叫虞舜，遂欲归蓬莱。嗟我二三子，狂饮亦荒哉。红裙欲仙去，长笛有余哀。清歌入云霄，妙舞纤腰回。自从有此山，白石封苍苔。何尝有此乐，将去复徘徊。人生如朝露，白发日夜催。弃置当何言，万劫终飞灰。
薄薄酒二首  其一::苏轼::薄薄酒，胜茶汤，粗粗布，胜无裳，丑妻恶妾胜空房。五更待漏靴满霜，不如三伏日高睡足北窗凉。珠襦玉柙万人相送归北邙，不如悬鹑百结独坐负朝阳。生前富贵，死后文章，百年瞬息万世忙。夷齐盗跖俱亡羊，不如眼前一醉是非忧乐两都忘。
薄薄酒二首  其二::苏轼::薄薄酒，饮两锺，粗粗布，著两重。美恶虽异醉暖同，丑妻恶妾寿乃公。隠居求志义之从，本不计较东华尘土北窗风。百年虽长要有终，富死未必输生穷。但恐珠玉留君容，千载不朽遭樊崇。文章自足欺盲聋，谁使一朝富贵面发红。达人自达酒何功，世间是非忧乐本来空。
同年王中甫挽词::苏轼::先帝亲收十五人，四方争看击鹏鹍。如君事业真堪用，顾我衰迟不足论。出处升沉十年后，死生契阔几人存。他时京口寻遗迹，宿草犹应有泪痕。
七月五日二首  其一::苏轼::避谤诗寻医，畏病酒入务。萧条北窗下，长日谁与度。今年苦炎热，草木困薰煮。况我早衰人，幽居气如缕。秋来有佳兴，秫稻已含露。还复此微吟，往和糟床注。
七月五日二首  其二::苏轼::何处觅新秋，萧然北台上。秋来未云几，风日已清亮。云间耸孤翠，林表浮远涨。新枣渐堪剥，晚瓜犹可饷。西风送落日，万窍含凄怆。念当急行乐，白发不汝放。
赵郎中见和戏复答之::苏轼::赵子吟诗如泼水，一挥三百六十字。奈何效我欲寻医，恰似西施藏白地。赵子饮酒如淋灰，一年十万八千杯。若不令君早入务，饮竭东海生黄埃。我衰临政多缪错，羡君精采如秋鹗。颇哀老子令日饮，为君坐啸主画诺。
和鲁人孔周翰题诗二首  其一::苏轼::坏壁题诗已五年，故人风物两依然。定知来岁中秋月，又照先生枕麹眠。
和鲁人孔周翰题诗二首  其二::苏轼::更邀明月说明年，记取孤吟孟浩然。此去宦游如传舍，拣枝惊鹊几时眠。
送碧香酒与赵明叔教授::苏轼::闻君有妇贤且廉，劝君慎勿为楚相。不羡紫驼分御食，自遣赤脚沽村酿。嗟君老狂不知愧，更吟丑妇恶嘲谤。诸生闻语定失笑，冬暖号寒卧无帐。碧香近出帝子家，鹅儿破壳酥流盎。不学刘伶独自饮，一壶往助齐眉饷。
赵既见和复次韵答之::苏轼::长安小吏天所放，日夜歌呼和丞相。岂知后世有阿瞒，北海樽前捉私酿。先生未出禁酒国，诗语孤高常近谤。几回无酒欲沽君，却畏有司书簿帐。酸寒可笑分一斗，日饮无何足袁盎。更将险语压衰翁，只恐自是台无饷。
赵郎中往莒县逾月而归复以一壶遗之仍用前韵::苏轼::东邻主人游不归，悲歌夜夜闻舂相。门前人闹马嘶急，一家喜气如春酿。王事何曾怨独贤，室人岂忍交谪谤。大儿踉蹡越门限，小儿咿哑语绣帐。定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。
苏潜圣挽词::苏轼::妙龄驰誉百夫雄，晚节忘怀大隠中。悃愊无华真汉吏，文章尔雅称吾宗。趋时肯负平生志，有子还应不死同。惟我闲思十年事，数行老泪寄西风。
和晁同年九日见寄::苏轼::仰看鸾鹄刺天飞，富贵功名老不思。病马已无千里志，骚人长负一秋悲。古来重九皆如此，别后西湖付与谁。遣子穷愁天有意，吴中山水要清诗。
送乔施州::苏轼::恨无负郭田二顷，空有载行书五车。江上青山横绝壁，云间细路蹑飞蛇。鸡号黑暗通蛮货，蜂闹黄连采蜜花。共怪河南门下客，不应万里向长沙。
次韵周邠寄雁荡山图二首  其一::苏轼::指点先凭采药翁，丹青化出大槐宫。眼明小阁浮烟翠，齿冷新诗嚼雪风。二华行看雄陕右，九仙今已压京东。此生的有寻山分，已觉温台落手中。
次韵周邠寄雁荡山图二首  其二::苏轼::西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向樽前说病翁。所恨蜀山君未见，他年携手醉郫筒。
雪夜独宿柏仙庵::苏轼::晚雨纤纤变玉霙，小庵高卧有余清。梦惊忽有穿窗片，夜静惟闻泻竹声。稍压冬温聊得健，未濡秋旱若为耕。天公用意真难会，又作春风烂漫晴。
和孔郎中荆林马上见寄::苏轼::秋禾不满眼，宿麦种亦稀。永愧此邦人，芒刺在肤肌。平生五千卷，一字不救饥。方将怨无襦，忽复歌缁衣。堂堂孔北海，直气凛群儿。朱轮未及郊，清风已先驰。何以累君子，十万贫与羸。滔滔满四方，我行竟安之。何时剑关路，春山闻子规。
别东武流杯::苏轼::莫笑官居如传舍，故应人世等浮云。百年父老知谁在，惟有双松识使君。
留别雩泉::苏轼::举酒属雩泉，白发日夜新。何时泉中天，复照泉上人。二年饮泉水，鱼鸟亦相亲。还将弄泉手，遮日向西秦。
留别释迦院牡丹呈赵倅::苏轼::春风小院初来时，壁间惟见使君诗。应问使君何处去，凭花说与春风知。年年岁岁何穷已，花似今年人老矣。去年崔护若重来，前度刘郎在千里。
董储郎中尝知眉州与先人游过安丘访其故居见其子希甫留诗屋壁::苏轼::白发郎潜旧使君，至今人道最能文。只鸡敢忘桥公语，下马来寻董相坟。冬月负薪虽得免，邻人吹笛不堪闻。死生契阔君休问，洒泪西南向白云。
除夜大雪留潍州元日早晴遂行中途雪复作::苏轼::除夜雪相留，元日晴相送。东风吹宿酒，瘦马兀残梦。葱昽晓光开，旋转余花弄。下马成野酌，佳哉谁与共。须臾晚云合，乱洒无缺空。鹅毛垂马鬃，自怪骑白凤。三年东方旱，逃户连敧栋。老农释耒叹，泪入饥肠痛。春雪虽云晚，春麦犹可种。敢怨行役劳，助尔歌饭瓮。
大雪青州道上有怀东武园亭寄交代孔周翰::苏轼::超然台上雪，城郭山川两奇绝。海风吹碎碧琉璃，时见三山白银阙。盖公堂前雪，绿窗朱户相明灭。堂中美人雪争妍，粲然一笑玉齿颊。就中山堂雪更奇，青松怪石乱琼丝。惟有使君游不归，五更马上愁敛眉。君不是淮西李侍中，夜入蔡州缚取吴元济。又不是襄阳孟浩然，长安道上骑馿吟雪诗。何当闭门饮美酒，无人毁誉河东守。
至济南李公择以诗相迎次其韵二首  其一::苏轼::敝裘羸马古河滨，野阔天低糁玉尘。自笑餐毡典属国，来看换酒谪仙人。宦游到处身如寄，农事何时手自亲。剩作新诗与君和，莫因风雨废鸣晨。
至济南李公择以诗相迎次其韵二首  其二::苏轼::夜拥笙歌霅水滨，回头乐事总成尘。今年送汝作太守，到处逢君是主人。聚散细思都是梦，身名渐觉两非亲。相从继烛何须问，蝙蝠飞时日正晨。
和孔君亮郎中见赠::苏轼::偶对先生尽一樽，醉看万物汹崩奔。优游共我聊卒岁，肮脏如君合倚门。只恐掉头难久住，应须倾盖便深论。固知严胜风流在，又见长身十世孙。
送范景仁游洛中::苏轼::小人真暗事，闲退岂公难。道大吾何病，言深听者寒。忧时虽早白，驻世有还丹。得酒相逢乐，无心所遇安。去年行万里，蜀路走千盘。投老身弥健，登山意未阑。西游为樱笋，东道尽鹓鸾。杖屦携儿去，园亭借客看。折花斑竹寺，弄水石楼滩。鬻马衰怜白，惊雷怯笑韩。藓书标洞府，松盖偃天坛。试与刘夫子，重寻靖长官。
次韵景仁留别::苏轼::公老我亦衰，相见恨不数。临行一杯酒，此意重山岳。歌词白纻清，琴弄黄锺浊。诗新眇难和，饮少仅可学。欲参兵部选，有力谁如荦。且作东诸侯，山城雄鼓角。南游许过我，不惮千里邈。会当闻公来，倒屣发一握。
书韩干牧马图::苏轼::南山之下，汧渭之间，想见开元天宝年。八坊分屯隘秦川，四十万匹如云烟。骓駓骃骆骊骝𫘪，白鱼赤兔骍皇。龙颅凤颈狞且妍，奇姿逸德隠驽顽。碧眼胡儿手足鲜，岁时剪刷供帝闲。柘袍临池侍三千，红妆照日光流渊。楼下玉螭吐清寒，往来蹙踏生飞湍。众工舐笔和朱铅，先生曹霸弟子韩。厩马多肉尻脽圆，肉中画骨夸尤难，金羁玉勒绣罗鞍。鞭棰刻烙伤天全，不如此图近自然。平沙细草荒芊绵，惊鸿脱兔争后先。王良挟策飞上天，何必俯首服短辕。
京师哭任遵圣::苏轼::十年不还乡，儿女日夜长。岂惟催老大，渐复成雕丧。每闻耆旧亡，涕泣声辄放。老任况奇逸，先子推辈行。文章少得誉，诗语尤清壮。吏能复所长，谈笑万夫上。自喜作剧县，偏工破豪党。奋髯走猾吏，嚼齿对奸将。哀哉命不偶，每以才得谤。竟使落穷山，青衫就黄壤。宦游久不乐，江海永相望。退耕本就君，时节相劳饷。此怀今不遂，归见累累葬。望哭国西门，落日衔千嶂。平生惟一子，抱负珠在掌。见之龆龀中，已有食牛量。他年如入洛，生死一相访。惟有王濬冲，心知中散状。
送鲁元翰少卿知卫州::苏轼::冗士无处著，寄身范公园。桃李忽成阴，荠麦秀已繁。闭门春昼永，惟有黄蜂喧。谁人肯携酒，共醉榆柳村。髯卿独何者，一月三到门。我不往拜之，髯来意弥敦。堂堂元老后，亹亹仁人言。忆在钱塘岁，情好均弟昆。时于冰雪中，笑语作春温。欲饮径相觅，夜开丛竹轩。搜寻到箧笥，鲊醢无复存。每愧烟火中，玉腕亲炮燔。别来今几何，相对如梦魂。告我当北渡，新诗侑清樽。坡陀太行麓，汹涌黄河翻。仕宦非不遇，王畿西北垣。斯民如鱼耳，见网则惊奔。皎皎千丈清，不如尺水浑。刑政虽首务，念当养其源。一闻襦袴音，盗贼安足论。
次韵子由送蒋夔赴代州学官::苏轼::功利争先变法初，典型独守老成余。穷人未信诗能尔，倚市悬知绣不如。代北诸生渐狂简，床头杂说为爬梳。归来问雁吾何敢，疾世王符解著书。
宿州次韵刘泾::苏轼::我欲归休瑟渐希，舞雩何日著春衣。多情白发三千丈，无用苍皮四十围。晚觉文章真小技，早知富贵有危机。为君垂涕君知否，千古华亭鹤自飞。
徐州送交代仲达少卿::苏轼::此身无用且东来，赖有江山慰不才。旧尹未嫌衰废久，清樽犹许再三开。满城遗爱知谁继，极目扁舟挽不回。归去青云还记否，交游胜绝古城隈。
和孔密州五绝 见邸家园留题::苏轼::大旆传闻载酒过，小诗未忍着砖磨。阳关三叠君须秘，除却胶西不解歌。
和孔密州五绝 春步西园见寄::苏轼::岁岁开园成故事，年年行乐不辜春。今年太守尤难继，慈爱聪明惠利人。
和孔密州五绝 东栏梨花::苏轼::梨花淡白柳深青，柳絮飞时花满城。惆怅东栏二株雪，人生看得几清明。
和孔密州五绝 和流杯石上草书小诗::苏轼::蜂腰鹤膝嘲希逸，春蚓秋蛇病子云。醉里自书醒自笑，如今二绝更逢君。
和孔密州五绝 堂后白牡丹::苏轼::城西千叶岂不好，笑舞春风醉脸丹。何似后堂冰玉洁，游蜂非意不相干。
和赵郎中见戏二首  其一::苏轼::燕子人亡三百秋，卷帘那复似扬州。西行未必能胜此，空唱崔徽上白楼。
和赵郎中见戏二首  其二::苏轼::我击藤床君唱歌，明年六十奈君何。醉颠只要装风景，莫向人前自洗磨。
司马君实独乐园::苏轼::青山在屋上，流水在屋下。中有五亩园，花竹秀而野。花香袭杖屦，竹色侵杯斝。樽酒乐余春，棋局消长夏。洛阳古多士，风俗犹尔雅。先生卧不出，冠盖倾洛社。虽云与众乐，中有独乐者。才全德不形，所贵知我寡。先生独何事，四海望陶冶。儿童诵君实，走卒知司马。持此欲安归，造物不我舍。名声逐吾辈，此病天所赭。抚掌笑先生，年来效喑哑。
和李邦直沂山祈雨有应::苏轼::高田生黄埃，下田生苍耳。苍耳亦已无，更问麦有几。蛟龙睡足亦解惭，二麦枯时雨如洗。不知雨从何处来，但闻吕梁百步声如雷。试上城南望城北，际天菽粟青成堆。饥火烧肠作牛吼，不知待得秋成否。半年不雨坐龙慵，共怨天公不怨龙。今朝一雨聊自赎，龙神社鬼各言功。无功日盗太仓谷，嗟我与龙同此责。劝农使者不汝容，因君作诗先自劾。
次韵子由与颜长道同游百步洪相地筑亭种柳::苏轼::平明坐衙不暖席，归来闭阁闲终日。卧闻客至倒屣迎，两眼蒙笼余睡色。城东泗水步可到，路转河洪翻雪白。安得青丝络骏马，蹙踏飞波柳阴下。奋身三丈两蹄间，振鬣长鸣声自干。少年狂兴久已谢，但忆嘉陵绕剑关。剑关大道车方轨，君自不去归何难。山中故人应大笑，筑室种柳何时还。
与梁先舒焕泛舟得临酿字二首  其一::苏轼::彭城古战国，孤客倦登临。汴泗交流处，清潭百丈深。故人轻千里，茧足来相寻。何以娱嘉客，潭水洗君心。
与梁先舒焕泛舟得临酿字二首  其二::苏轼::老守厌簿书，先生罢函丈。风流魏晋间，谈笑羲皇上。河洪忽已过，水色绿可酿。君无轻此乐，此乐清且放。
次韵李邦直感旧::苏轼::驺骑传呼出跨坊，簿书填委入充堂。谁教按部如何武，只许清尊对孟光。婉娩有时来入梦，温柔何日听还乡。酸寒病守尤堪笑，千步空余仆射场。
次韵答邦直子由五首  其一::苏轼::簿书颠倒梦魂间，知我疏慵肯见原。闲作闭门僧舍冷，卧闻吹枕海涛喧。忘怀杯酒逢人共，引睡文书信手翻。欲吐狂言喙三尺，怕君嗔我却须吞。
次韵答邦直子由五首  其二::苏轼::城南短李好交游，箕踞狂歌不自由。尊主庇民君有道，乐天知命我无忧。醉呼妙舞留连夜，闲作清诗断送秋。潇洒使君殊不俗，樽前容我揽须不。
次韵答邦直子由五首  其三::苏轼::老弟东来殊寂寞，故人留饮慰酸寒。草荒城角开新径，雨入河洪失旧滩。车马追陪迹未扫，唱酬往复字应漫。此诗更欲凭君改，待与江南子布看。
次韵答邦直子由五首  其四::苏轼::君虽为我此迟留，别后凄凉我已忧。不见便同千里远，退归终作十年游。恨无扬子一区宅，懒卧元龙百尺楼。闻道鹓鸾满台阁，网罗应不到沙鸥。
次韵答邦直子由五首  其五::苏轼::五斗尘劳尚足留，闭关却欲治幽忧。羞为毛遂囊中颖，未许朱云地下游。无事会须成好饮，思归时欲赋登楼。羡君幕府如僧舍，日向城南看浴鸥。
送颜复兼寄王巩::苏轼::彭城官居冷如水，谁从我游颜氏子。我衰且病君亦穷，衰穷相守正其理。胡为一朝舍我去，轻衫触热行千里。问君无乃求之与，答我不然聊尔耳。京师万事日日新，故人如故今有几。君知牛行相君宅，扣门但觅王居士。清诗草圣俱入妙，别后寄我书连纸。苦恨相思不相见，约我重阳嗅霜蕊。君归可唤与俱来，未应指目妨进拟。太一老仙闲不出，踵门问道今时矣。因行过我路几何，愿君推挽加鞭棰。吾侪一醉岂易得，买羊酿酒从今始。
蝎虎::苏轼::黄鸡啄蝎如啄黍，窗间守宫称蝎虎。暗中缴尾伺飞虫，巧捷功夫在腰膂。跂跂脉脉善缘壁，陋质从来谁比数。今年岁旱号蜥蜴，狂走儿童闹歌舞。能衔渠水作冰雹，便向蛟龙觅云雨。守宫努力搏苍蝇，明年岁旱当求汝。
子由将赴南都与余会宿于逍遥堂作两绝句读之殆不可为怀因和其诗以自解余观子由自少旷达天资近道又得至人养生长年之诀而余亦窃闻其一二以为今者宦游相别之日浅而异时退休相从之日长既以自解且以慰子由云  其一::苏轼::别期渐近不堪闻，风雨萧萧已断魂。犹胜相逢不相识，形容变尽语音存。
子由将赴南都与余会宿于逍遥堂作两绝句读之殆不可为怀因和其诗以自解余观子由自少旷达天资近道又得至人养生长年之诀而余亦窃闻其一二以为今者宦游相别之日浅而异时退休相从之日长既以自解且以慰子由云  其二::苏轼::但令朱雀长金花，此别还同一转车。五百年间谁复在，会看铜狄两咨嗟。
留题石经院三首  其一::苏轼::葱蒨门前路，行穿翠密中。却来堂上看，巌谷意无穷。
留题石经院三首  其二::苏轼::夭矫庭中桧，枯枝鹊踏消。瘦皮缠鹤骨，高顶转龙腰。
留题石经院三首  其三::苏轼::窈窕山头井，潜通伏涧清。欲知深几许，听放辘轳声。
过云龙山人张天骥::苏轼::郊原雨初足，风日清且好。病守亦欣然，肩舆白门道。荒田咽蛩蚓，村巷悬梨枣。下有幽人居，闭门空雀噪。西风高正厉，落叶纷可扫。孤童卧斜日，病马放秋草。墟里通有无，垣墙任摧倒。君家本冠盖，丝竹闹邻保。脱身声利中，道德自濯澡。躬耕抱羸疾，奉养百岁老。诗书膏吻颊，菽水媚翁媪。饥寒天随子，杞菊自撷芼。慈孝董邵南，鸡狗相乳抱。吾生如寄耳，归计失不早。故山岂敢忘，但恐迫华皓。从君好种秫，斗酒时自劳。
赠王仲素寺丞::苏轼::养气如养儿，弃官如弃泥。人皆笑子拙，事定竟谁迷。归耕独患贫，问子何所赍。尺宅足自庇，寸田有余畦。明珠照短褐，陋室生虹霓。虽无孔方兄，顾有法喜妻。弹琴一长啸，不答阮与嵇。曹南刘夫子，名与子政齐。家有鸿宝书，不铸金袅蹄。促膝问道要，遂蒙分刀圭。不忍独不死，尺书肯见梯。我生本强鄙，少以气自挤。孤舟倒江河，赤手揽象犀。年来稍自笑，留气下暖脐。苦恨闻道晚，意象飒已凄。空见孙思邈，区区赋病梨。
阳关词三首 赠张继愿::苏轼::受降城下紫髯郎，戏马台前古战场。恨君不取契丹首，金甲牙旗归故乡。
阳关词三首 答李公择::苏轼::济南春好雪初晴，行到龙山马足轻。使君莫忘霅溪女，时作阳关肠断声。
阳关词三首 中秋月::苏轼::暮云收尽溢清寒，银汉无声转玉盘。此生此夜不长好，明月明年何处看。
和孔周翰二绝 再观邸园留题::苏轼::小园香雾晓蒙笼，醉守狂词未必工。鲁叟录诗应有取，曲收彤管邶鄘风。
和孔周翰二绝 观静观堂效韦苏州诗::苏轼::弱羽巢林在一枝，幽人蜗舍两相宜。乐天长短三千首，却爱韦郎五字诗。
答任师中家汉公::苏轼::先君昔未仕，杜门皇祐初。道德无贫贱，风采照乡闾。何尝疏小人，小人自阔疏。出门无所诣，老史在郊墟。门前万竿竹，堂上四库书。高树红消梨，小池白芙蕖。常呼赤脚婢，雨中撷园蔬。矫矫任夫子，罢官还旧庐。是时里中儿，始识长者车。烹鸡酌白酒，相对欢有余。有如庞德公，往还葛与徐。妻子走堂下，主人竟谁欤。我时年尚幼，作赋慕相如。侍立看君谈，精悍实起予。岁月曾几何，耆老逝不居。史侯最先没，孤坟拱桑樗。我亦涉万里，清血满襟袪。漂流二十年，始悟万缘虚。独喜任夫子，老佩刺史鱼。威行乌白蛮，解辫请冠裾。方当入奏事，清庙陈璠玙。胡为厌轩冕，归意不少纾。上蔡有良田，黄沙走清渠。罢亚百顷稻，雍容十年储。闲随李丞相，搏射鹿与猪。苍鹰十斤重，猛犬如黄馿。岂比陶渊明，穷苦自把锄。我今四十二，衰发不满梳。彭城古名郡，乏人偶见除。头颅已可知，几何不樵渔。会当相从去，芒鞋老菑畬。念子瘴江边，怀抱向谁摅。赖我同年友，相欢出同舆。冰盘荐文鲔，玉斝倾浮蛆。醉中忽思我，清诗缀琼琚。知我少所谐，教我时卷舒。世事日反复，翩如风中旟。雀罗吊廷尉，秋扇悲婕妤。升沈一何速，喜怒纷众狙。作诗谢二子，我师宁与蘧。
初别子由::苏轼::我少知子由，天资和而清。好学老益坚，表里渐融明。岂独为吾弟，要是贤友生。不见六七年，微言谁与赓。常恐坦率性，放纵不自程。会合亦何事，无言对空枰。使人之意消，不善无由萌。森然有六女，包裹布与荆。无忧赖贤妇，藜藿等大烹。使子得行意，青衫陋公卿。明日无晨炊，倒床作雷鸣。秋眠我东阁，夜听风雨声。悬知不久别，妙理难细评。昨日忽出门，孤舟转西城。归来北堂上，古屋空峥嵘。退食悮相从，入门中自惊。南都信繁会，人事水火争。念当闭阁坐，颓然寄聋盲。妻子亦细事，文章固虚名。会须扫白发，不复用黄精。
次韵吕梁仲屯田::苏轼::雨叶风花日夜稀，一杯相属竟何时。空虚岂敢酬琼玉，枯朽犹能出菌芝。门外吕梁从迅急，胸中云梦自逶迟。待君笔力追灵运，莫负南台九日期。
王巩屡约重九见访既而不至以诗送将官梁交且见寄次韵答之交颇文雅不类武人家有侍者甚惠丽::苏轼::知君月下见倾城，破恨悬知酒有兵。老守亡何惟日饮，将军竞病自诗鸣。花枝不共秋敧帽，笔阵空来夜斫营。爱惜微官将底用，他年只好写铭旌。
九日邀仲屯田为大水所隔以诗见寄次其韵::苏轼::无复龙山对孟嘉，西来河伯意雄夸。霜风可使吹黄帽，樽酒那能泛浪花。漫遣鲤鱼传尺素，却将燕石报琼华。何时得见悲秋老，醉里题诗字半斜。
台头寺雨中送李邦直赴史馆分韵得忆字人字兼寄孙巨源二首  其一::苏轼::霜林日夜西风急，老送君归百忧集。清歌窈眇入行云，云为不行天为泣。红叶黄花秋正乱，白鱼紫蟹君须忆。凭君说向髯将军，衰病相逢应不识。
台头寺雨中送李邦直赴史馆分韵得忆字人字兼寄孙巨源二首  其二::苏轼::珥笔西归近紫宸，太平典册不缘麟。付君此事宁论晋，载我当时旧过秦。门外想无千斛米，墓中知有百年人。看君两眼明如镜，休把春秋坐素臣。
代书答梁先::苏轼::此身与世真悠悠，苍颜华发谁汝留。强名太守古徐州，忘归不如楚沐猴。鲁人岂独不知丘，蹸藉夫子无罪尤。异哉梁子清而修，不远千里从我游。了然正色悬双眸，世之所驰子独不。一经通明传节侯，小楷精绝规摹欧。我衰废学懒且媮，畏见问事贾长头。别来红叶黄花秋，夜梦见之起坐愁。遗我驳石盆与瓯，黑质白章声琳球。谓言山石生涧沟，追琢尚可王公羞。感子佳意能无酬，反将木瓜报珍投。学如富贾在博收，仰取俯拾无遗筹。道大如天不可求，修其可见致其幽。愿子笃实慎勿浮，发愤忘食乐忘忧。
送杨奉礼::苏轼::谱牒推关右，风流出靖恭。时情任险陂，家法故雍容。南去河千顷，余惟酒一锺。更谁哀老子，令得放疏慵。
河复::苏轼::君不见西汉元光元封间，河决瓠子二十年。钜野东倾淮泗满，楚人恣食黄河鳣。万里沙回封禅罢，初遣越巫沉白马。河公未许人力穷，薪刍万计随流下。吾君盛德如唐尧，百神受职河神骄。帝遣风师下约束，北流夜起澶州桥。东风吹冻收微渌，神功不用淇园竹。楚人种麦满河淤，仰看浮槎栖古木。
登望谼亭::苏轼::河涨西来失旧谼，孤城浑在水光中。忽然归壑无寻处，千里禾麻一半空。
韩干马十四匹::苏轼::二马并驱攒八蹄，二马宛颈鬃尾齐。一马任前双举后，一马却避长鸣嘶。老髯奚官骑且顾，前身作马通马语。后有八匹饮且行，微流赴吻若有声。前者既济出林鹤，后者欲涉鹤俯啄。最后一匹马中龙，不嘶不动尾摇风。韩生画马真是马，苏子作诗如见画。世无伯乐亦无韩，此诗此画谁当看。
有言郡东北荆山下可以沟畎积水因与吴正字王户曹同往相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首  其一::苏轼::侧手区区岂易遮，奔流一瞬卷千家。共疑智伯初围赵，犹有张汤欲漕斜。已坐迂疏来此地，分将劳苦送生涯。使君下策真堪笑，隠隠惊雷响踏车。
有言郡东北荆山下可以沟畎积水因与吴正字王户曹同往相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首  其二::苏轼::茫茫清泗遶孤岑，归路相将得暂临。试着芒鞋穿荦确，更然松炬照幽深。纵令司马能镵石，奈有中郎解摸金。强写苍崖留岁月，他年谁识此时心。
赠写御容妙善师::苏轼::忆昔射策干先皇，珠帘翠幄分两厢。紫衣中使下传诏，跪奉冉冉闻天香。仰观眩晃目生晕，但见晓色开扶桑。迎阳晚出步就坐，绛纱玉斧光照廊。野人不识日月角，仿佛尚记重瞳光。三年归来真一梦，桥山松桧凄风霜。天容玉色谁敢画，老师古寺昼闭房。梦中神授心有得，觉来信手笔已忘。幅巾常服俨不动，孤臣入门涕自滂。元老侑坐须眉古，虎臣立侍冠剑长。平生惯写龙凤质，肯顾草间猿与麞。都人踏破铁门限，黄金白璧空堆床。尔来摹写亦到我，谓是先帝白发郎。不须览镜坐自了，明年乞身归故乡。
哭刁景纯::苏轼::读书想前辈，每恨生不早。纷纷少年场，犹得见此老。此老如松柏，不受霜雪槁。直从毫末中，自养到合抱。宏才乏近用，千岁自枯倒。文章余正始，风节贯华皓。平生为人尔，自为薄如缟。是非虽难齐，反复看愈好。前年旅吴越，把酒庆寿考。扣门无晨夜，百过迹未扫。但知从德公，未省厌丘嫂。别时公八十，后会知难保。昨日故人书，连年丧翁媪。伤心范桥水，漾漾舞寒藻。华堂不见人，瘦马空恋皂。我欲江东去，匏樽酌行潦。镜湖无贺监，恸哭稽山道。忍见万松冈，荒池没秋草。
答吕梁仲屯田::苏轼::乱山合沓围彭门，官居独在悬水村。居民萧条杂麋鹿，小市冷落无鸡豚。黄河西来初不觉，但讶清泗奔流浑。夜闻沙岸鸣瓮盎，晓看雪浪浮鹏鲲。吕梁自古喉吻地，万顷一抹何由吞。坐观入市卷闾井，吏民走尽余王尊。计穷路断欲安适，吟诗破屋愁鸢蹲。岁寒霜重水归壑，但见屋瓦留沙痕。入城相对如梦寐，我亦仅免为鱼鼋。旋呼歌舞杂诙笑，不惜饮釂空瓶盆。念君官舍冰雪冷，新诗美酒聊相温。人生如寄何不乐，任使绛蜡烧黄昏。宜房未筑淮泗满，故道堙灭疮痍存。明年劳苦应更甚，我当畚锸先黥髠。付君万指伐顽石，千锤雷动苍山根。高城如铁洪口快，谈笑却扫看崩奔。农夫掉臂免狼顾，秋谷布野如云屯。还须更置软脚酒，为君击鼓行金樽。
答孔周翰求书与诗::苏轼::身闲曷不长闭口，天寒正好深藏手。吟诗写字有底忙，未脱多生宿尘垢。不蒙讥诃子厚疾，反更刻画无盐丑。征西自有家鸡肥，太白应惊饭山瘦。与君相从知几日，东风待得花开否。拨弃万事勿复谈，百觚之后那辞酒。
颜乐亭诗::苏轼::天生烝民，为之鼻口。美者可嚼，芬者可嗅。美必有恶，芬必有臭。我无天游，六凿交斗。骛而不返，跬步商受。伟哉先师，安此微陋。孟贲股栗，虎豹却走。眇然其身，中亦何有。我求至乐，千载无偶。执瓢从之，忽焉在后。
送李公恕赴阙::苏轼::君才有如切玉刀，见之凛凛寒生毛。愿随壮士斩蛟蜃，不愿腰间缠锦绛。用违其才志不展，坐与胥史同疲劳。忽然眉上有黄气，吾君渐欲收英髦。立谈左右皆动色，一语径破千言牢。我顷分符在东武，脱略万事惟嬉遨。尽坏屏障通内外，仍呼骑曹为马曹。君为使者见不问，反更对饮持双螯。酒酣箕坐语惊众，杂以嘲讽穷诗骚。世上小儿多忌讳，独能容我真贤豪。为我买田临汶水，逝将归去诛蓬蒿。安能终老尘土下，俯仰随人如桔槹。
张寺丞益斋::苏轼::张子作斋舍，而以益为名。吾闻诸夫子，求益非速成。譬如远游客，日夜事征行。今年适燕蓟，明年走蛮荆。东观尽沧海，西涉渭与泾。归来闭户坐，八方在轩庭。又如学医人，识病由饱更。风雨晦明淫，跛躄喑聋盲。虚实在其脉，静躁在其情。荣枯在其色，寿夭在其形。苟能阅千人，望见知死生。为学务日益，此言当自程。为道贵日损，此理在既盈。愿言书此诗，以为益斋铭。
春菜::苏轼::蔓菁宿根已生叶，韭芽戴土拳如蕨。烂蒸香荠白鱼肥，碎点青蒿凉餠滑。宿酒初消春睡起，细履幽畦掇芳辣。茵陈甘菊不负渠，鲙缕堆盘纤手抹。北方苦寒今未已，雪底波棱如铁甲。岂如吾蜀富冬蔬，霜叶露芽寒更茁。久抛松菊犹细事，苦笋江豚那忍说。明年投劾径须归，莫待齿摇并发脱。
送郑户曹::苏轼::游遍钱塘湖上山，归来文字带芳鲜。羸童瘦马从吾饮，陋巷何人似子贤。公业有田常乏食，广文好客竟无毡。东归不趁花时节，开尽春风谁与妍。
虔州八境图八首  其一::苏轼::坐看奔湍遶石楼，使君高会百无忧。三犀窃鄙秦太守，八咏聊同沈隠侯。
虔州八境图八首  其二::苏轼::涛头寂寞打城还，章贡台前暮霭寒。倦客登临无限思，孤云落日是长安。
虔州八境图八首  其三::苏轼::白鹊楼前翠作堆，萦云岭路若为开。故人应在千山外，不寄梅花远信来。
虔州八境图八首  其四::苏轼::朱楼深处日微明，皂盖归时酒半醒。薄暮渔樵人去尽，碧溪青嶂遶螺亭。
虔州八境图八首  其五::苏轼::使君那暇日参禅，一望丛林一怅然。成佛莫教灵运后，着鞭从使祖生先。
虔州八境图八首  其六::苏轼::却从尘外望尘中，无限楼台烟雨蒙。山水照人迷向背，只寻孤塔认西东。
虔州八境图八首  其七::苏轼::云烟缥缈郁孤台，积翠浮空雨半开。想见之罘观海市，绛宫明灭是蓬莱。
虔州八境图八首  其八::苏轼::回峰乱嶂郁参差，云外高人世得知。谁向空山弄明月，山中木客解吟诗。
读孟郊诗二首  其一::苏轼::夜读孟郊诗，细字如牛毛。寒灯照昏花，佳处时一遭。孤芳擢荒秽，苦语余诗骚。水清石凿凿，湍激不受篙。初如食小鱼，所得不偿劳。又似煮彭，竟日持空螯。要当鬬僧清，未足当韩豪。人生如朝露，日夜火消膏。何苦将两耳，听此寒虫号。不如且置之，饮我玉色醪。
读孟郊诗二首  其二::苏轼::我憎孟郊诗，复作孟郊语。饥肠自鸣唤，空壁转饥鼠。诗从肺腑出，出辄愁肺腑。有如黄河鱼，出膏以自煮。尚爱铜斗歌，鄙俚颇近古。桃弓射鸭罢，独速短蓑舞。不忧踏船翻，踏浪不踏土。吴姬霜雪白，赤脚浣白纻。嫁与踏浪儿，不识离别苦。歌君江湖曲，感我长羁旅。
章质夫寄惠崔徽真::苏轼::玉钗半脱云垂耳，亭亭芙蓉在秋水。当时薄命一酸辛，千古华堂奉君子。水边何处无丽人，近前试看丞相嗔。不如丹青不解语，世间言语原非真。知君被恼更愁绝，卷赠老夫惊老拙。为君援笔赋梅花，未害广平心似铁。
访张山人得山中字二首  其一::苏轼::鱼龙随水落，猿鹤喜君还。旧隠丘墟外，新堂紫翠间。野麋驯杖履，幽桂出榛菅。洒扫门前路，山公亦爱山。
访张山人得山中字二首  其二::苏轼::万木锁云龙，天留与戴公。路迷山向背，人在瀼西东。荠麦余春雪，樱桃落晚风。入城都不记，归路醉眠中。
送孔郎中赴陕郊::苏轼::惊风击面黄沙走，西出崤函脱尘垢。使君来自古徐州，声震河潼殷关右。十里长亭闻鼓角，一川秀色明花柳。北临飞槛卷黄流，南望青山如岘首。东风吹开锦绣谷，渌水翻动蒲萄酒。讼庭生草数开樽，过客如云牢闭口。
与梁左藏会饮傅国博家::苏轼::将军破贼自草檄，论诗说剑俱第一。彭城老守本虚名，识字劣能欺项籍。风流别驾贵公子，欲把笙歌暖锋镝。红旆朝开猛士噪，翠帷暮卷佳人出。东堂醉卧呼不起，啼鸟落花春寂寂。试教长笛傍耳根，一声吹裂阶前石。
寒食日答李公择三绝次韵  其一::苏轼::从来苏李得名双，只恐全齐笑陋邦。诗似悬河供不办，故欺张籍陇头泷。
寒食日答李公择三绝次韵  其二::苏轼::簿书鼛鼓不知春，佳句相呼赖故人。寒食德公方上冢，归来谁主复谁宾。
寒食日答李公择三绝次韵  其三::苏轼::巡城已困尘埃眯，执扑仍遭虮虱缘。欲脱布衫携素手，试开病眼点黄连。
约公择饮是日大风::苏轼::先生生长匡庐山，山中读书三十年。旧闻饮水师颜渊，不知治剧乃所便。偷儿夜探黑白丸，奋髯忽逢朱子元。半年群盗诛七百，谁信家书藏九千。春风无事秋月闲，红妆执乐豪且妍。紫衫玉带两部全，琵琶一抹四十弦。客来留饮不计钱，齐人爱公如子产。儿啼卧路呼不还，我惭山郡空留连。牙兵部吏笑我寒，邀公饮酒公无难。约束官奴买花钿，薰衣理发夜不眠。晓来颠风尘暗天，我思其由岂坐悭。作诗愧谢公笑欢，归来瑟缩愈不安。要当啖公八百里，豪气一洗儒生酸。
坐上赋戴花得天字::苏轼::清明初过酒阑珊，折得奇葩晚更妍。春色岂关吾辈事，老狂聊作坐中先。醉吟不耐敧纱帽，起舞从教落酒船。结习渐消留不住，却须还与散花天。
夜饮次韵毕推官::苏轼::簿书丛里过春风，酒圣时时且复中。红烛照庭嘶騕袅，黄鸡催晓唱玲珑。老来渐减金钗兴，醉后空惊玉箸工。月未上时应早散，免教壑谷问吾公。
芙蓉城::苏轼::芙蓉城中花冥冥，谁其主者石与丁。珠帘玉案翡翠屏，霞舒云卷千娉婷。中有一人长眉青，炯如微云淡疏星。往来三世空炼形，竟坐误读黄庭经。天门夜开飞爽灵，无复白日乘云𫐌。俗缘千劫磨不尽，翠被冷落凄余馨。因过缑山朝帝廷，夜闻笙箫弭节听。飘然而来谁使令，皎如明月入窗棂。忽然而去不可执，寒衾虚幌风泠泠。仙宫洞房本不扃，梦中同蹑凤凰翎。径度万里如奔霆，玉楼浮空耸亭亭。天书云篆谁所铭，遶楼飞步高竛竮。仙风锵然韵流铃，蘧蘧形开如酒醒。芳卿寄谢空丁宁，一朝覆水不返瓶。罗巾别泪空荧荧，春风花开秋叶零。世间罗绮纷膻腥，此身流浪随沧溟。偶然相值两浮萍，愿君收视观三庭。勿与嘉谷生蝗螟，从渠一念三千龄。下作人间尹与邢。
续丽人行::苏轼::深宫无人春日长，沉香亭北百花香。美人睡起薄梳洗，燕舞鶑啼空断肠。画工欲画无穷意，背立东风初破睡。若教回首却嫣然，阳城下蔡俱风靡。杜陵饥客眼长寒，蹇馿破帽随金鞍。隔花临水时一见，只许腰肢背后看。心醉归来茅屋底，方信人间有西子。君不见孟光举案与眉齐，何曾背面伤春啼。
闻李公择饮傅国博家大醉二首  其一::苏轼::儿童拍手闹黄昏，应笑山公醉习园。纵使先生能一石，主人未肯独留髠。
闻李公择饮傅国博家大醉二首  其二::苏轼::不肯惺惺骑马回，玉山知为玉人颓。紫云有语君知否，莫唤分司御史来。
傅子美召公择饮偶以病不及往公择有诗次韵::苏轼::樊素阿蛮皆已出，使君应作玉筝歌。可怜病士西窗下，一夜丹田手自摩。
观子美病中作嗟叹不足因次韵::苏轼::百尺长松涧下摧，知君此意为谁来。霜枝半折孤根出，尚有狂风急雨催。
起伏龙行::苏轼::何年白竹千钧弩，射杀南山雪毛虎。至今颅骨带霜牙，尚作四海毛虫祖。东方久旱千里赤，三月行人口生土。碧潭近在古城东，神物所蟠谁敢侮。上敧苍石拥巌窦，下应清河通水府。眼光作电走金蛇，鼻息为云擢烟缕。当年负图传帝命，左右羲轩诏神禹。尔来怀宝但贪眠，满腹雷霆喑不吐。赤龙白虎战明日，倒卷黄河作飞雨。嗟我岂乐鬬两雄，有事径须烦一怒。
闻公择过云龙张山人辄往从之公择有诗戏用其韵::苏轼::我生固多忧，肉食尝苦墨。轩然就一笑，犹得好饮力。闻君过云龙，对酒两静默。急携清歌女，出郭及未昃。一欢难力致，邂逅有胜特。喧蜂集晚花，乱雀啅丛棘。山人乐此耳，寂寞谁侍侧。何当求好人，聊使治要襋。使君自孤偾，此理谁相值。不如学养生，一气服千息。
送李公择::苏轼::嗟予寡兄弟，四海一子由。故人虽云多，出处不我谋。弓车无停招，逝去势莫留。仅存今几人，各在天一陬。有如长庚月，到晓烂不收。宜我与夫子，相好手足侔。比年两见之，宾主更献酬。乐哉十日饮，衎衎和不流。论事到深夜，僵仆铃与驺。颇尝见使君，有客如此不。欲别不忍言，惨惨集百忧。念我野夫兄，知名三十秋。已得其为人，不待风马牛。他年林下见，倾盖如白头。
送笋芍药与公择二首  其一::苏轼::久客厌虏馔，枵然思南烹。故人知我意，千里寄竹萌。骈头玉婴儿，一一脱锦。庖人应未识，旅人眼先明。我家拙厨膳，彘肉芼芜菁。送与江南客，烧煮配香秔。”。
送笋芍药与公择二首  其二::苏轼::今日忽不乐，折尽园中花。园中亦何有，芍药袅残葩。久旱复遭雨，纷披乱泥沙。不折亦安用，折去还可嗟。弃掷亮未能，送与谪仙家。还将一枝春，插向两髻丫。
和孙莘老次韵::苏轼::去国光阴春雪消，还家踪迹野云飘。功名正自妨行乐，迎送才堪博早朝。虽去友朋亲吏卒，却辞谗谤得风谣。明年我亦江南去，不问雄繁与寂寥。
游张山人园::苏轼::壁间一轴烟萝子，盆里千枝锦被堆。惯与先生为酒伴，不嫌刺史亦颜开。纤纤入麦黄花乱，飒飒催诗白雨来。闻道君家好井水，归轩乞得满瓶回。
杜介熙熙堂::苏轼::崎岖世路最先回，窈窕华堂手自开。咄咄何曾书怪事，熙熙长觉似春台。白砂碧玉味方永，黄纸红旗心已灰。遥想闭门投辖饮，鹍弦铁拨响如雷。
次韵答刘泾::苏轼::吟诗莫作秋虫声，天公怪汝钩物情，使汝未老华发生。芝兰得雨蔚青青，何用自燔以出馨。细书千纸杂真行，新音百变口如鶑。异义蜂起弟子争，舌翻涛澜卷齐城。万卷堆胸兀相撑，以病为乐子未惊。我有至味非煎烹，是中之乐吁难名。绿槐如山暗广庭，飞虻绕耳细而清。败席展转卧见经，亦自不嫌翠织成。意行信足无沟坑，不识五郎呼作卿。吏民哀我老不明，相戒无复烦鞭刑。时临泗水照星星，微风不起镜面平。安得一舟如叶轻，卧闻邮签报水程。莼羹羊酪不须评，一饱且救饥肠鸣。
携妓乐游张山人园::苏轼::大杏金黄小麦熟，坠巢乳鹊拳新竹。故将俗物恼幽人，细马红妆满山谷。提壶劝酒意虽重，杜鹃催归声更速。酒阑人散却关门，寂历斜阳挂疏木。
种德亭::苏轼::小圃傍城郭，闭门芝术香。名随市人隠，德与佳木长。元化善养性，仓公多禁方。所活不可数，相逢旋相忘。但喜宾客来，置酒花满堂。我欲东南去，再观双桧苍。山茶想出屋，湖橘应过墙。木老德亦熟，吾言岂荒唐。
文与可有诗见寄云待将一段鹅溪绢扫取寒梢万尺长次韵答之::苏轼::为爱鹅溪白茧光，扫残鸡距紫毫芒。世间那有千寻竹，月落庭空影许长。
闻辩才法师复归上天竺以诗戏问::苏轼::道人出山去，山色如死灰。白云不解笑，青松有余哀。忽闻道人归，鸟语山容开。神光出宝髻，法雨洗浮埃。想见南北山，花发前后台。寄声问道人，借禅以为诙。何所闻而去，何所见而回。道人笑不答，此意安在哉。昔年本不住，今者亦无来。此语竟非是，且食白杨梅。
和子由送将官梁左藏仲通::苏轼::雨足谁言春麦短，城坚不怕秋涛卷。日长惟有睡相宜，半脱纱巾落纨扇。芳草不锄当户长，珍禽独下无人见。觉来身世都是梦，坐久枕痕犹著面。城西忽报故人来，急扫风轩炊麦饭。伏波论兵初矍铄，中散谈仙更清远。南都从事亦学道，不惜肠空夸脑满。问羊他日到金华，应许相将游阆苑。
次韵秦观秀才见赠秦与孙莘老李公择甚熟将入京应举::苏轼::夜光明月非所投，逢年遇合百无忧。将军百战竟不侯，伯郎一斗得凉州。翘关负重君无力，十年不入纷华域。故人坐上见君文，谓是古人吁莫测。新诗说尽万物情，硬黄小字临黄庭。故人已去君未到，空吟河畔草青青。谁谓他乡各异县，天遣君来破吾愿。一闻君语识君心，短李髯孙眼中见。江湖放浪久全真，忽然一鸣惊倒人。纵横所值无不可，知君不怕新书新。千金敝帚那堪换，我亦淹留岂长算。山中既未决同归，我聊尔耳君其漫。
仆曩于长安陈汉卿家见吴道子画佛碎烂可惜其后十余年复见之于鲜于子骏家则已装背完好子骏以见遗作诗谢之::苏轼::贵人金多身复闲，争买书画不计钱。已将铁石充逸少，更补朱繇为道玄。烟薰屋漏装玉轴，鹿皮苍璧知谁贤。吴生画佛本神授，梦中化作飞空仙。觉来落笔不经意，神妙独到秋毫颠。昔我长安见此画，叹息至宝空潸然。素丝断续不忍看，已作蝴蝶飞联翩。君能收拾为补缀，体质散落嗟神全。志公仿佛见刀尺，修罗天女犹雄妍。如观老杜飞鸟句，脱字欲补知无缘。问君乞得良有意，欲将俗眼为洗湔。贵人一见定羞怍，锦囊千纸何足捐。不须更用博麻缕，付与一炬随飞烟。
雨中过舒教授::苏轼::疏疏帘外竹，浏浏竹间雨。窗扉静无尘，几砚寒生雾。美人乐幽独，有得缘无慕。坐依蒲褐禅，起听风瓯语。客来淡无有，洒扫凉冠履。浓茗洗积昏，妙香浄浮虑。归来北堂暗，一一微萤度。此生忧患中，一饷安闲处。飞鸢悔前笑，黄犬悲晚悟。自非陶靖节，谁识此闲趣。
次韵舒教授寄李公择::苏轼::草书妙绝吾所兄，真书小低犹抗行。论文作诗俱不敌，看君谈笑收降旌。去年逾月方出昼，为君剧饮几濡首。今年过我虽少留，寂寞陶潜方止酒。别时流涕揽君须，悬知此欢堕空虚。松下纵横余屐齿，门前𫐆辘想君车。怪君一身都是德，近之清润沦肌骨。细思还有可恨时，不许蓝桥见倾国。
送郑户曹::苏轼::水绕彭城楼，山围戏马台。古来豪杰地，千载有余哀。隆准飞上天，重瞳亦成灰。白门下吕布，大星陨临淮。尚想刘德舆，置酒此徘徊。尔来苦寂寞，废圃多苍苔。河从百步响，山到九里回。山水自相激，夜声转风雷。荡荡清河堧，黄楼我所开。秋月堕城角，春风摇酒杯。迟君为座客，新诗出琼瑰。楼成君已去，人事固多乖。他年君倦游，白首赋归来。登楼一长啸，使君安在哉。
次韵黄鲁直见赠古风二首  其一::苏轼::嘉谷卧风雨，稂莠登我场。陈前漫方丈，玉食惨无光。大哉天宇间，美恶更臭香。君看五六月，飞蚊殷回廊。兹时不少假，俯仰霜叶黄。期君蟠桃枝，千岁终一尝。顾我如苦李，全生依路傍。纷纷不足道，悄悄徒自伤。
次韵黄鲁直见赠古风二首  其二::苏轼::空山学仙子，妄意笙箫声。千金得奇药，开视皆豨苓。不知市人中，自有安期生。今君已度世，坐阅霜中蒂。摩挲古铜人，岁月不可计。阆风安在哉，要君相指似。
次韵答舒教授观余所藏墨::苏轼::异时长笑王会稽，野鹜膻腥污刀几。暮年却得庾安西，自厌家鸡题六纸。二子风流冠当代，顾与儿童争愠喜。秦王十八已龙飞，嗜好晚将蛇蚓比。我生百事不挂眼，时人谬说云工此。世间有癖念谁无，倾身障簏尤堪鄙。人生当着几緉屐，定心肯为微物起。此墨足支三十年，但恐风霜侵发齿。非人磨墨墨磨人，瓶应未罄罍先耻。逝将振衣归故国，数亩荒园自锄理。作书寄君君莫笑，但觅来禽与青李。一螺点漆便有余，万灶烧松何处使。君不见永宁第中𢭏龙麝，列屋闲居清且美。倒晕连眉秀岭浮，双鸦画鬓香云委。时闻五斛赐蛾绿，不惜千金求獭髓。闻君此诗当大笑，寒窗冷砚冰生水。
送郑户曹赋席上果得榧子::苏轼::彼美玉山果，粲为金盘实。瘴雾脱蛮溪，清樽奉佳客。客行何以赠，一语当加璧。祝君如此果，德膏以自泽。驱攘三彭仇，已我心腹疾。愿君如此木，凛凛傲霜雪。斲为君倚几，滑浄不容削。物微兴不浅，此赠毋轻掷。
送胡掾::苏轼::乱叶和凄雨，投空如散丝。流年一如此，游子去何之。节义古所重，艰危方自兹。他年著清德，仍复畏人知。
密州宋国博以诗见纪在郡杂咏次韵答之::苏轼::吾观二宋文，字字照缣素。渊源皆有考，奇险或难句。后来邈无继，嗣子其殆庶。胡为尚流落，用舍真有数。当时苟悦可，慎勿笑杕杜。斲窗谁赴救，袖手良优裕。山城辱吾继，缺短烦遮护。昔年谬陈诗，无人聊瓦注。于今赓绝唱，外重中已惧。何当附家集，击壤追咸濩。
答范淳甫::苏轼::吾州下邑生刘季，谁数区区张与李。重瞳遗迹已尘埃，惟有黄楼临泗水。而今太守老且寒，侠气不洗儒生酸。犹胜白门穷吕布，欲将鞍马事曹瞒。
次韵答王定国::苏轼::每得君诗如得书，宣心写妙书不如。眼前百种无不有，知君一以诗驱除。传闻都下十日雨，青泥没马街生鱼。旧雨来人今不来，悠然独酌卧清虚。我虽作郡古云乐，山川信美非吾庐。愿君不废重九约，念此衰冷勤呵嘘。
和鲜于子骏郓州新堂月夜二首  其一::苏轼::去岁游新堂，春风雪消后。池中半篙水，池上千尺柳。佳人如桃李，胡蝶入衫袖。山川今何许，疆野已分宿。岁月不可思，驶若船放溜。繁华真一梦，寂寞两荣朽。惟有当时月，依然照杯酒。应怜船上人，坐稳不知漏。
和鲜于子骏郓州新堂月夜二首  其二::苏轼::明月入华池，反照池上堂。堂中隠几人，心与水月凉。风萤已无迹，露草时有光。起观河汉流，步屧响长廊。名都信繁会，千指调笙簧。先生病不饮，童子为烧香。独作五字诗，清卓如韦郎。诗成月渐侧，皎皎两相望。
送将官梁左藏赴莫州::苏轼::燕南垂，赵北际，其间不合大如砺。至今父老哀公孙，蒸土为城铁作门。城中积谷三百万，猛士如云骄不战。一旦鼓角鸣地中，帐下美人空掩面。岂如千骑平时来，笑谈謦欬生风雷。葛巾羽扇红尘静，投壶雅歌清燕开。东方健儿虓虎样，泣涕怀思廉耻将。彭城老守亦凄然，不见君家雪儿唱。
答仲屯田次韵::苏轼::秋来不见渼陂岑，千里诗盟忽重寻。大木百围生远籁，朱弦三叹有遗音。清风卷地收残暑，素月流天扫积阴。欲遣何人赓绝唱，满阶桐叶候虫吟。
次韵子由送赵归觐钱塘遂赴永嘉::苏轼::归舟转河曲，稍见楚山苍。候吏来迎客，吴音已带乡。言从谢康乐，先献鲁灵光。已击三千里，何须四十强。风流半刺史，清绝校书郎。到郡诗成集，寻溪水溅裳。芒鞋随采药，茧纸记流觞。海静蛟鼍出，山空草木长。宦游无远近，民事要更尝。愿子传家法，他年请尚方。
中秋月寄子由三首  其一::苏轼::殷勤去年月，潋滟古城东。憔悴去年人，卧病破窗中。徘徊巧相觅，窈窕穿房栊。月岂知我病，但见歌楼空。抚枕三叹息，扶杖起相从。天风不相哀，吹我落琼宫。白露入肺肝，夜吟如秋虫。坐令太白豪，化为东野穷。余年知几何，佳月岂屡逢。寒鱼亦不睡，竟夕相𪡋喁。
中秋月寄子由三首  其二::苏轼::六年逢此月，五年照离别。歌君别时曲，满座为凄咽。留都信繁丽，此会岂轻掷。镕银百顷湖，挂镜千寻阙。三更歌吹罢，人影乱清樾。归来北堂下，寒光翻露叶。唤酒与妇饮，念我向儿说。岂知衰病后，空盏对梨栗。但见古河东，荍麦花铺雪。欲和去年曲，复恐心断绝。
中秋月寄子由三首  其三::苏轼::舒子在汶上，闭门相对清。郑子向河朔，孤舟连夜行。顿子虽咫尺，兀如在牢扃。赵子寄书来，水调有余声。悠哉四子心，共此千里明。明月不解老，良辰难合并。回头坐上人，聚散如流萍。尝闻此宵月，万里同阴晴。天公自着意，此会那可轻。明年各相望，俯仰今古情。
中秋见月和子由::苏轼::明月未出群山高，瑞光万丈生白毫。一杯未尽银阙涌，乱云脱坏如崩涛。谁为天公洗眸子，应费明河千斛水。遂令冷看世间人，照我湛然心不起。西南火星如弹丸，角尾奕奕苍龙蟠。今宵注眼看不见，更许萤火争清寒。何人舣舟临古汴，千灯夜作鱼龙变。曲折无心逐浪花，低昂赴节随歌板。青荧灭没转山前，浪飐风回岂复坚。明月易低人易散，归来呼酒更重看。堂前月色愈清好，咽咽寒螀鸣露草。卷帘推户寂无人，窗下咿哑惟楚老。南都从事莫羞贫，对月题诗有几人。明朝人事随日出，恍然一梦瑶台客。
答王巩::苏轼::汴泗遶吾城，城坚如削铁。中有李临淮，号令肝胆裂。古来彭城守，未省怕恶客。恶客云是谁，祥符相公孙。是家豪逸生有种，千金一掷颇黎盆。连车载酒来，不饮外酒嫌其村。子有千瓶酒，我有万株菊。任子满头插，团团见花不见目。醉中插花归，花重压折轴。问客何所须，客言我爱山。青山自遶郭，不要买山钱。此外有黄楼，楼下一河水。美哉洋洋乎，可以疗饥并洗耳。彭城之游乐复乐，客恶何如主人恶。
次韵王定国马上见寄::苏轼::昨夜霜风入袷衣，晓来病骨更支离。疏狂似我人谁顾，坎坷怜君志未移。但恨不携桃叶女，尚能来趁菊花时。南台二谢人无继，直恐君诗胜义熙。
与顿起孙勉泛舟探韵得未字::苏轼::窗前堆梧桐，床下鸣络纬。佳人尺书到，客子中夜喟。朝来一樽酒，晤语聊自慰。秋蝇已无声，霜蟹初有味。当为壮士饮，眦裂须磔猬。勿作儿女怀，坐念蟏蛸畏。山城亦何有，一笑泻肝胃。泛舟以娱君，鱼鳖多可饩。纵为十日饮，未遽主人费。吾侪俱老矣，耿耿知自贵。宁能傍门户，啼笑杂猩狒。要将百篇诗，一吐千丈气。萧条岁行暮，迨此霜雪未。明朝出城南，遗迹观楚魏。西风迫吹帽，金菊乱如沸。愿君勿言归，轻别吾所讳。
次韵答顿起二首  其一::苏轼::挽袖推腰踏破绅，旧闻携手上天门。相逢应觉声容似，欲话先惊岁月奔。新学已皆从许子，诸生犹自畏何蕃。殿庐直宿真如梦，犹记忧时策万言。
次韵答顿起二首  其二::苏轼::十二东秦比汉京，去年古寺共题名。早衰怪我遽如许，苦学怜君太瘦生。茅屋拟归田二顷，金丹终扫雪千茎。何人更似苏司业，和遍新诗满洛城。
九日黄楼作::苏轼::去年重阳不可说，南城夜半千沤发。水穿城下作雷鸣，泥满城头飞雨滑。黄花白酒无人问，日暮归来洗靴袜。岂知还复有今年，把盏对花容一呷。莫嫌酒薄红粉陋，终胜泥中千柄锸。黄楼新成壁未干，清河已落霜初杀。朝来白雾如细雨，南山不见千寻刹。楼前便作海茫茫，楼下空闻橹鸦轧。薄寒中人老可畏，热酒浇肠气先压。烟消日出见渔村，远水鳞鳞山𫜰𫜰。诗人猛士杂龙虎，楚舞吴歌乱鹅鸭。一杯相属君勿辞，此景何殊泛清霅。
太虚以黄楼赋见寄作诗为谢::苏轼::我在黄楼上，欲作黄楼诗。忽得故人书，中有黄楼词。黄楼高十丈，下建五丈旗。楚山以为城，泗水以为池。我诗无杰句，万景骄莫随。夫子独何妙，雨雹散雷椎。雄辞杂今古，中有屈宋姿。南山多磬石，清滑如流脂。朱蜡为摹刻，细妙分毫厘。佳处未易识，当有来者知。
九日次韵王巩::苏轼::我醉欲眠君罢休，已教从事到青州。鬓霜饶我三千丈，诗律输君一百筹。闻道郎君闭东阁，且容老子上南楼。相逢不用忙归去，明日黄花蝶也愁。
送顿起::苏轼::客路相逢难，为乐常不足。临行挽衫袖，更赏折残菊。佳人亦何念，凄断阳关曲。酒阑不忍去，共接一寸烛。留君终无穷，归驾不免促。岱宗已在眼，一往继前躅。天门四十里，夜看扶桑浴。回头望彭城，大海浮一粟。故人在其下，尘土相豗蹴。惟有黄楼诗，千古配淇澳。
送孙勉::苏轼::昔年罢东武，曾过北海县。白河翻雪浪，黄土如蒸面。桑麻冠东方，一熟天下贱。是时累饥馑，常苦盗贼变。每怜追胥官，野宿风裂面。君为淮南秀，文采照金殿。胡为事奔走，投笔腰羽箭。更被髯将军，豪篇来督战。亲程三郡士，玉石不能衒。欲知君得人，失者亦称善。君才无不可，要使经百炼。吾诗堪咀嚼，聊送别酒咽。
李思训画长江绝岛图::苏轼::山苍苍，水茫茫，大孤小孤江中央。崖崩路绝猿鸟去，惟有乔木搀天长。客舟何处来，棹歌中流声抑扬。沙平风软望不到，孤山久与船低昂。峨峨两烟鬟，晓镜开新妆。舟中贾客莫漫狂，小姑前年嫁彭郎。
张安道见示近诗::苏轼::人物一衰谢，微言难重寻。殷勤永嘉末，复闻正始音。清谈未足多，感时意殊深。少年有奇志，欲和南风琴。荒林蜩蚻乱，废沼蛙蝈淫。遂欲掩两耳，临文但噫喑。萧然王郎子，来自缑山阴。云见浮丘伯，吹箫明月岑。遗声落淮泗，蛟鼍为悲吟。愿公正王度，祈招继愔愔。
次韵王巩颜复同泛舟::苏轼::沈郎清瘦不胜衣，边老便便带十围。躞蹀身轻山上走，欢呼船重醉中归。舞腰似雪金钗落，谈辩如云玉麈挥。忆在钱塘正如此，回头四十二年非。
次韵张十七九日赠子由::苏轼::千戈万槊拥笓篱，九日清樽岂复持。官事无穷何日了，菊花有信不吾欺。逍遥琼馆真堪羡，取次尘缨未可縻。迨此暇时须痛饮，他年长剑拄君颐。
次韵王巩独眠::苏轼::居士身心如槁木，旅馆孤眠体生粟。谁能相思琢白玉，服药千朝偿一宿。天寒日短银灯续，欲往从之车脱轴。何人吹断参差竹，泗水茫茫鸭头绿。
登云龙山::苏轼::醉中走上黄茅冈，满冈乱石如群羊。冈头醉倒石作床，仰看白云天茫茫。歌声落谷秋风长，路人举首东南望，拍手大笑使君狂。
题云龙山张山人草堂石磬::苏轼::折为督邮腰，悬作山人室。殊非濮上音，信是泗滨石。
次韵王巩留别::苏轼::去国已八年，故人今有谁。当时交游内，未数蔡克儿。岂无知我者，好爵半已縻。争为东阁吏，不顾北山移。公子表独立，与世颇异驰。不辞千里远，成此一段奇。蛾眉亦可怜，无奈思餠师。无人伴客寝，惟有支床龟。君归与何人，文字相娱嬉。持此调张子，一笑当脱颐。
次韵僧潜见赠::苏轼::道人胸中水镜清，万象起灭无逃形。独依古寺种秋菊，要伴骚人餐落英。人间底处有南北，纷纷鸿雁何曾冥。闭门坐穴一禅榻，头上岁月空峥嵘。今年偶出为求法，欲与慧剑加砻硎。云衲新磨山水出，霜髭不剪儿童惊。公侯欲识不可得，故知倚市无倾城。秋风吹梦过淮水，想见橘柚垂空庭。故人各在天一角，相望落落如晨星。彭城老守何足顾，枣林桑野相邀迎。千山不惮荒店远，两脚欲趁飞猱轻。多生绮语磨不尽，尚有宛转诗人情。猿吟鹤唳本无意，不知下有行人行。空阶夜雨自清绝，谁使掩抑啼孤惸。我欲仙山掇瑶草，倾筐坐叹何时盈。簿书鞭扑昼填委，煮茗烧栗宜宵征。乞取摩尼照浊水，共看落月金盆倾。
次韵潜师放鱼::苏轼::法师说法临泗水，无数天花随麈尾。劝将浄业种西方，莫待梦中呼起起。哀哉若鱼竟坐口，远愧知几穆生醴。况逢孟简对卢仝，不怕校人欺子美。疲民尚作鱼尾赤，数罟未除吾颡泚。法师自有衣中珠，不用辛苦泥沙底。
滕县时同年西园::苏轼::人皆种榆柳，坐待十亩阴。我独种松柏，守此一片心。君看闾里间，盛衰日骎骎。种木不种德，聚散如飞禽。老时吾不识，用意一何深。知人得数士，重义忘千金。西园手所开，珍木来千岑。养此霜雪根，迟彼鸾凤吟。池塘得流水，龟鱼自浮沈。幽桂日夜长，白花乱青衿。岂独蕃草木，子孙已成林。拱把不知数，会当出千寻。樊侯种梓漆，寿张富华簪。我作西园诗，以为里人箴。
次韵王廷老和张十七九日见寄二首  其一::苏轼::霜叶投空雀啅篱，上楼筋力强扶持。对花把酒未甘老，膏面染须聊自欺。无事亦知君好饮，多才终恐世相縻。请看平日衔杯口，会有金椎为控颐。
次韵王廷老和张十七九日见寄二首  其二::苏轼::接果移花看补篱，腰镰手斧不妨持。上都新事长先到，老圃闲谈未易欺。酿酒闭门开社瓮，杀牛留客解耕縻。何时得见纤纤玉，右手持杯左捧颐。
鹿鸣宴::苏轼::连骑匆匆画鼓喧，喜君新夺锦标还。金罍浮菊催开宴，红蕊将春待入关。他日曾陪探禹穴，白头重见赋南山。何时共乐升平事，风月笙箫坐夜闲。
与舒教授张山人参寥师同游戏马台书西轩壁兼简颜长道二首  其一::苏轼::古寺长廊院院行，此轩偏慰旅人情。楚山西断如迎客，汴水南来故遶城。路失玉钩芳草合，林亡白鹤古泉清。淡游何以娱庠老，坐听郊原琢磬声。
与舒教授张山人参寥师同游戏马台书西轩壁兼简颜长道二首  其二::苏轼::竹杖芒鞋取次行，下临官道见人情。天寒菽粟犹栖亩，日暮牛羊自入城。沽酒独教陶令醉，题诗谁似皎公清。更寻陋巷颜夫子，乞取微言继此声。
夜过舒尧文戏作::苏轼::先生堂上霜月苦，弟子读书喧两庑。推门入室书纵横，蜡纸灯笼晃云母。先生骨清少眠卧，长夜默坐数更鼓。耐寒石砚欲生冰，得火铜瓶如过雨。郎君欲出先自赞，坐客敛衽谁敢侮。明朝阮籍过阿戎，应作羲之羡怀祖。
十月十五日观月黄楼席上次韵::苏轼::中秋天气未应殊，不用红纱照座隅。山上白云横匹素，水中明月卧浮图。未成短棹还三峡，已约轻舟泛五湖。为问登临好风景，明年还忆使君无。
答王定民::苏轼::开缄奕奕满银钩，书尾题诗语更遒。八法旧闻宗长史，五言今复拟苏州。笔踪好在留台寺，旗队遥知到石沟。欲寄鼠须并茧纸，请君章草赋黄楼。
次韵王廷老退居见寄::苏轼::浪蕊浮花不辨春，归来方识岁寒人。回头自笑风波地，闭眼聊观梦幻身。北牖已安陶令榻，西风还避庾公尘。更搔短发东南望，试问今谁裹旧巾。
百步洪二首  其一::苏轼::长洪斗落生跳波，轻舟南下如投梭。水师绝叫凫雁起，乱石一线争磋磨。有如兔走鹰隼落，骏马下注千丈坡。断弦离柱箭脱手，飞电过隙珠翻荷。四山眩转风掠耳，但见流沫生千涡。崄中得乐虽一快，何意水伯夸秋河。我生乘化日夜逝，坐觉一念逾新罗。纷纷争夺醉梦里，岂信荆棘埋铜驼。觉来俯仰失千劫，回视此水殊委蛇。君看岸边苍石上，古来篙眼如蜂窠。但应此心无所住，造物虽驶如吾何。回船上马各归去，多言𫍢𫍢师所呵。
百步洪二首  其二::苏轼::佳人未肯回秋波，幼舆欲语防飞梭。轻舟弄水买一笑，醉中荡桨肩相摩。不学长安闾里侠，貂裘夜走胭脂坡。独将诗句拟鲍谢，涉江共采秋江荷。不知诗中道何语，但觉两颊生微涡。我时羽服黄楼上，坐见织女初斜河。归来笛声满山谷，明月正照金叵罗。奈何舍我入尘土，扰扰毛群欺卧驼。不念空斋老病叟，退食谁与同委蛇。时来洪上看遗迹，忍见屐齿青苔窠。诗成不觉双泪下，悲吟相对惟羊何。欲遣佳人寄锦字，夜寒手冷无人呵。
次韵颜长道送傅倅::苏轼::两见黄花扫落英，南山山寺遍题名。宗成不独依岑范，鲁卫终当似弟兄。去岁云涛浮汴泗，与君泥土满衣缨。如今别酒休辞醉，试听双洪落后声。
云龙山观烧得云字::苏轼::丁女真水妃，寒山便火耘。陨霜知已杀，坯户听初焚。束缊方熠燿，敲石俄氤氲。落点甘泉烽，横烟楚塞氛。穷蛇上乔木，潜蛟蹑浮云。惊飞堕伤雁，狂走迷痴麏。谷蛰起蜩燕，山妖窜夔𫅗。野竹爆哀声，幽桂飘冤芬。悲同秋照蟹，快若夏燎蚊。火牛入燕垒，燧象奔吴军。崩腾井陉口，万马皆朱𪩸。摇曳骊山阴，诸姨烂红裙。方随长风卷，忽值绝涧分。我本山中人，习见匪独闻。偶从二三子，来访张隠君。君家亦何有，物象移朝曛。把酒看飞烬，空庭落缤纷。行观农事起，畦垅如缬纹。细雨发春颖，严霜倒秋蕡。始知一炬力，洗尽狐兔群。
祈雪雾猪泉出城马上作赠舒尧文::苏轼::三年走吴越，踏遍千重山。朝随白云去，暮与栖鸦还。翩如得木狖，飞步谁能攀。一为符竹累，坐老敲榜间。此行亦何事，聊散腰脚顽。浩荡城西南，乱山如玦环。山下野人家，桑柘杂榛菅。岁晏风日暖，人牛相对闲。薄雪不盖土，麦苗稀可删。愿君发豪句，嘲诙破天悭。
次韵舒尧文祈雪雾猪泉::苏轼::长笑蛇医一寸腹，衔冰吐雹何时足。苍鹅无罪亦可怜，斩颈横盘不敢哭。岂知泉下有猪龙，卧枕雷车踏阴轴。前年太守为旱请，雨点随人如撒菽。太守归国龙归泉，至今人咏淇园绿。我今又复罹此旱，凛凛疲民在沟渎。却寻旧迹叩神泉，坐客仍携王子渊。看草中和乐职颂，新声妙语慰华颠。晓来泉上东风急，须上冰珠老蛟泣。怪词欲逼龙飞起，险韵不量吾所及。行看积雪厚埋牛，谁与春工掀百蛰。此时还复借君诗，余力汰辀仍贯笠。挥毫落纸勿言疲，惊龙再起震失匙。
和田国博喜雪::苏轼::畴昔月如昼，晚来云暗天。玉花飞半夜，翠浪舞明年。螟螣无遗种，流亡稍占田。岁丰君不乐，钟磬几时编。
宋复古画潇湘晚景图三首  其一::苏轼::西征忆南国，堂上画潇湘。照眼云山出，浮空野水长。旧游心自省，信手笔都忘。会有衡阳客，来看意渺茫。
宋复古画潇湘晚景图三首  其二::苏轼::落落君怀抱，山川自屈蟠。经营初有适，挥洒不应难。江市人家少，烟村古木攒。知君有幽意，细细为寻看。
宋复古画潇湘晚景图三首  其三::苏轼::咫尺殊非少，阴晴自不齐。径蟠趋后崦，水会赴前溪。自说非人意，曾经入马蹄。他年宦游处，应指剑山西。
赠狄崇班季子::苏轼::狄生臂鹰来，见客不会揖。踞床咤得隽，借箸数禽入。短后椈豹裘，犹溅猩血湿。指呼索酒尝，快作长鲸吸。半酣论刀槊，怒发欲起立。北方老猘子，狂突尚不絷。要须此慓悍，气压边烽急。夜走追锋车，生斩活离级。持归献天王，封侯稳可拾。何为走猎师，日使群毛泣。
石炭::苏轼::君不见前年雨雪行人断，城中居民风裂骭。湿薪半束抱衾裯，日暮敲门无处换。岂料山中有遗宝，磊落如万车炭。流膏迸液无人知，阵阵腥风自吹散。根苗一发浩无际，万人鼓舞千人看。投泥泼水愈光明，烁玉流金见精悍。南山栗林渐可息，北山顽矿何劳锻。为君铸作百炼刀，要斩长鲸为万段。
与参寥师行园中得黄耳蕈::苏轼::遣化何时取众香，法筵斋钵久凄凉。寒蔬病甲谁能采，落叶空畦半已荒。老楮忽生黄耳菌，故人兼致白芽姜。萧然放箸东南去，又入春山笋蕨乡。
次韵参寥师寄秦太虚三绝句时秦君举进士不得  其一::苏轼::秦郎文字固超然，汉武凭虚意欲仙。底事秋来不得解，定中试与问诸天。
次韵参寥师寄秦太虚三绝句时秦君举进士不得  其二::苏轼::一尾追风抹万蹄，昆仑玄圃谓朝隮。回看世上无伯乐，却道盐车胜月题。
次韵参寥师寄秦太虚三绝句时秦君举进士不得  其三::苏轼::得丧秋毫久已冥，不须闻此气峥嵘。何妨却伴参寥子，无数新诗咳唾成。
送参寥师::苏轼::上人学苦空，百念已灰冷。剑头惟一鸡，焦谷无新颖。胡为逐吾辈，文字争蔚炳。新诗如玉屑，出语便清警。退之论草书，万事未尝屏。忧愁不平气，一寓笔所骋。颇怪浮屠人，视身如丘井。颓然寄淡泊，谁与发豪猛。细思乃不然，真巧非幻影。欲令诗语妙，无厌空且静。静故了群动，空故纳万境。阅世走人间，观身卧云岭。咸酸杂众好，中有至味永。诗法不相妨，此语更当请。
人日猎城南会者十人以身轻一鸟过枪急万人呼为韵得鸟字::苏轼::儿童笑使君，忧愠常悄悄。谁拈白接，令跨金騕袅。东风吹湿雪，手冷怯清晓。忽发两鸣髇，相趁飞虻小。放弓一长啸，目送孤鸿矫。吟诗忘鞭辔，不语头自掉。归来仍脱粟，盐豉煮芹蓼。何似雷将军，两眼霜鹘皎。黑头已为将，百战意未了。马上倒银瓶，得兔不暇燎。少年负奇志，蹭蹬百忧绕。回首英雄人，老死已不少。青春还一梦，余年真过鸟。莫上呼鹰台，平生笑刘表。
将官雷胜得过字代作::苏轼::胡骑入回中，急烽连夜过。短刀穿虏阵，溅血貂裘涴。一来辇毂下，愁闷惟欲卧。今朝从公猎，稍觉天宇大。一双铁丝箭，未发手先唾。射杀雪毛狐，腰间余一个。
和参寥见寄::苏轼::黄楼南畔马台东，云月娟娟正点空。欲共幽人洗笔砚，要传流水入丝桐。且随侍者寻西谷，莫学山僧老祝融。待我西湖借君去，一杯汤餠泼油葱。
台头寺步月得人字::苏轼::风吹河汉扫微云，步屧中庭月趁人。浥浥炉香初泛夜，离离花影欲摇春。遥知金阙同清景，想见毡车辗暗尘。回首旧游真是梦，一簪华发岸纶巾。
台头寺送宋希元::苏轼::相从倾盖只今年，送别南台便黯然。入夜更歌金缕曲，他时莫忘角弓篇。三年不顾东邻女，二顷方求负郭田。我欲归休君未可，茂先方议㔉龙泉。
种松得徕字::苏轼::春风吹榆林，乱荚飞作堆。荒园一雨过，戢戢千万栽。青松种不生，百株望一枚。一枚已有余，气压千亩槐。野人易斗粟，云自鲁徂徕。鲁人不知贵，万灶飞青煤。束缚同一车，胡为乎来哉。泫然解其缚，清泉洗浮埃。枝伤叶尚困，生意未肯回。山僧老无子，养护如婴孩。坐待走龙蛇，清阴满南台。孤根裂山石，直干排风雷。我今百日客，养此千岁材。茯苓无消息，双鬓日夜摧。古今一俯仰，作诗寄余哀。
游桓山会者十人以春水满四泽夏云多奇峰为韵得泽字::苏轼::东郊欲寻春，未见鶑花迹。春风在流水，凫雁先拍拍。孤帆信溶漾，弄此半篙碧。舣舟桓山下，长啸理轻策。弹琴石室中，幽响清磔磔。吊彼泉下人，野火失枯腊。悟此人间世，何者为真宅。暮回百步洪，散坐洪上石。愧我非王襄，子渊肯见客。临流吹洞箫，水月照连璧。此欢真不朽，回首岁月隔。想像斜川游，作诗寄彭泽。
戴道士得四字代作::苏轼::少小家江南，寄迹方外士。偶随白云出，卖药彭城市。雪霜侵鬓发，尘土污冠袂。赖此三尺桐，中有山水意。自从夷夏乱，七丝久已弃。心知鹿鸣三，不及胡琴四。使君独慕古，嗜好与众异。共吊桓魋宫，一洒孟尝泪。归来锁尘匣，独对断弦喟。挂名石壁间，寂寞千岁事。
往在东武与人往反作粲字韵诗四首今黄鲁直亦次韵见寄复和答之::苏轼::苻坚破荆州，止获一人半。中郎老不遇，但喜识元叹。我今独何幸，文字厌奇玩。又得天下才，相从百忧散。阴求我辈人，规作林泉伴。宁当待垂老，仓卒收一旦。不见梁伯鸾，空对孟光案。才难不其然，妇女厕周乱。世岂无作者，于我如既盥。独喜诵君诗，咸韶音节缓。夜光一已多，矧获累累贯。相思君欲瘦，不往我真懦。吾侪眷微禄，寒夜把寸炭。何时定相过，径就我乎馆。飘然东南去，江水清且暖。相与访名山，微言师忍粲。
月夜与客饮杏花下::苏轼::杏花飞帘散余春，明月入户寻幽人。褰衣步月踏花影，炯如流水涵青蘋。花间置酒清香发，争挽长条落香雪。山城酒薄不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。
送蜀人张师厚赴殿试二首  其一::苏轼::忘归不觉鬓毛斑，好事乡人尚往还。断岭不遮西望眼，送君直过楚王山。
送蜀人张师厚赴殿试二首  其二::苏轼::云龙山下试春衣，放鹤亭前送落晖。一色杏花三十里，新郎君去马如飞。
雪斋::苏轼::君不见峨眉山西雪千里，北望成都如井底。春风百日吹不消，五月行人如冻蚁。纷纷市人争夺中，谁信言公似赞公。人间热恼无处洗，故向西斋作雪峰。我梦扁舟入吴越，长廊静院灯如月。开门不见人与牛，惟见空庭满山雪。
以双刀遗子由子由有诗次其韵::苏轼::宝刀匣不见，但见龙雀环。何曾斩蛟蛇，亦未切琅玕。胡为穿窬辈，见之要领寒。吾刀不汝问，有愧在其肝。念此力自藏，包之虎皮斑。湛然如古井，终岁不复澜。不忧无所用，忧在用者难。佩之非其人，匣中自长叹。我老众所易，屡遭非意干。惟有王玄通，阶庭秀芝兰。知子后必大，故择刀所便。屠狗非不用，一岁六七刓。欲试百炼刚，要须更泥蟠。作诗铭其背，以待知者看。
作书寄王晋卿忽忆前年寒食北城之游走笔为此诗::苏轼::北城寒食烟火微，落花胡蝶作团飞。王孙出游乐忘归，门前骢马紫金鞿。吹笙帐底烟霏霏，行人举头谁敢睎。扣门狂客君不麾，更遣倾城出翠帷。书生老眼省见稀，画图但觉周昉肥。别来春物已再菲，西望不见红日围。何时东山歌采薇，把盏一听金缕衣。
次韵田国博部夫南京见寄二绝  其一::苏轼::岁月翩翩下坂轮，归来杏子已生人。深红落尽东风恶，柳絮榆钱不当春。
次韵田国博部夫南京见寄二绝  其二::苏轼::火冷饧稀杏粥稠，青裙缟袂饷田头。大夫行役家人怨，应羡居乡马少游。
再次韵答田国博部夫还二首  其一::苏轼::西郊黄土没车轮，满面风埃笑路人。已放役夫三万指，从教积雨洗残春。
再次韵答田国博部夫还二首  其二::苏轼::枝上稀疏地上稠，忍看红糁落墙头。风流别乘多才思，归趁西园秉烛游。
田国博见示石炭诗有铸剑斩佞臣之句次韵答之::苏轼::楚山铁炭皆奇物，知君欲斫奸邪窟。属镂无眼不识人，楚国何曾斩无极。玉川狂直古遗民，救月裁诗语最真。千里妖蟆一寸铁，地上空愁虮虱臣。
答郡中同僚贺雨::苏轼::水旱行十年，饥疫遍九土。奇穷所向恶，岁岁祈晴雨。虽非为己求，重请终愧古。鬼神亦知我，老病入腰膂。何曾拜向人，此意难不许。重云萋已合，微润先流础。萧萧止还作，坐听及三鼓。天明将吏集，泥土满靴屦。登城望麰麦，绿浪风掀舞。愧我贤友生，雄篇鬬新语。君看大熟岁，风雨占十五。天地本无功，祈禳何足数。渡河不入境，未若无蝗虎。而况刑白鹅，下策君勿取。
留别叔通元弼坦夫::苏轼::田三昔同僚，向我每倾倒。当年或龃龉，反复看愈好。寇三我部民，孝弟化邻保。有如袁伯业，苦学到衰老。石生吾邑子，劲立风中草。宦游甑生尘，菽水媚翁媪。我穷交旧绝，计拙集枯槁。三子尤见存，往复纷纻缟。迎我淮水北，送我睢阳道。愿存金石契，凛凛贯华皓。
罢徐州往南京马上走笔寄子由五首  其一::苏轼::吏民莫扳援，歌管莫凄咽。吾生如寄耳，宁独为此别。别离随处有，悲恼缘爱结。而我本无恩，此涕谁为设。纷纷等儿戏，鞭遭割截。道边双石人，几见太守发。有知当解笑，抚掌冠缨绝。
罢徐州往南京马上走笔寄子由五首  其二::苏轼::父老何自来，花枝袅长红。洗盏拜马前，请寿使君公。前年无使君，鱼鳖化儿童。举鞭谢父老，正坐使君穷。穷人命分恶，所向招灾凶。水来非吾过，去亦非吾功。
罢徐州往南京马上走笔寄子由五首  其三::苏轼::古汴从西来，迎我向南京。东流入淮泗，送我东南行。暂别复还见，依然有余情。春雨涨微波，一夜到彭城。过我黄楼下，朱栏照飞甍。可怜洪上石，谁听月中声。
罢徐州往南京马上走笔寄子由五首  其四::苏轼::前年过南京，麦老樱桃熟。今来旧游处，樱麦半黄绿。岁月如宿昔，人事几反复。青衫老从事，坐稳生髀肉。联翩阅三守，迎送如转毂。归耕何时决，田舍我已卜。
罢徐州往南京马上走笔寄子由五首  其五::苏轼::卜田向何许，石佛山南路。下有尔家川，千畦种秔稌。山泉宅龙蜃，平地走膏乳。异时亩一金，近欲为逃户。逝将解簪绂，卖剑买牛具。故山岂不怀，废宅生蒿穞。便恐桐乡人，长祠仲卿墓。
书泗州孙景山西轩::苏轼::落日明孤塔，青山绕病身。知君向西望，不愧塔中人。
过泗上喜见张嘉父二首  其一::苏轼::眉间冰雪照淮明，笔下波澜老欲平。直得全生如许妙，不知形谍已多名。
过泗上喜见张嘉父二首  其二::苏轼::空翠娱人意自还，明窗一榻共秋闲。会知名利不到处，定把清觞属此山。
过淮三首赠景山兼寄子由  其一::苏轼::好在长淮水，十年三往来。功名真已矣，归计亦悠哉。今日风怜客，平时浪作堆。晚来洪泽口，捍索响如雷。
过淮三首赠景山兼寄子由  其二::苏轼::过淮山渐好，松桧亦苍然。霭霭藏孤寺，泠泠出细泉。故人真吏隠，小槛带巌偏。却望临淮市，东风语笑传。
过淮三首赠景山兼寄子由  其三::苏轼::回首濉阳幕，簿书高没人。何时桐柏水，一洗庾公尘。此去渐佳境，独游长惨神。待君诗百首，来写浙西春。
舟中夜起::苏轼::微风萧萧吹菰蒲，开门看雨月满湖。舟人水鸟两同梦，大鱼惊窜如奔狐。夜深人物不相管，我独形影相嬉娱。暗潮生渚吊寒蚓，落月挂柳看悬蛛。此生忽忽忧患里，清境过眼能须臾。鸡鸣钟动百鸟散，船头击鼓还相呼。
余去金山五年而复至次旧诗韵赠宝觉长老::苏轼::谁能斗酒博西凉，但爱斋厨法豉香。旧事真成一梦过，高谭为洗五年忙。清风偶与山阿曲，明月聊随屋角方。稽首愿师怜久客，直将归路指茫茫。
大风留金山两日::苏轼::塔上一铃独自语，明日颠风当断渡。朝来白浪打苍崖，倒射轩窗作飞雨。龙骧万斛不敢过，渔舟一叶从掀舞。细思城市有底忙，却笑蛟龙为谁怒。无事久留童仆怪，此风聊得妻孥许。灊山道人独何事，夜半不眠听粥鼓。
游惠山  其一::苏轼::梦里五年过，觉来双鬓苍。还将尘土足，一步漪澜堂。俯窥松桂影，仰见鸿鹤翔。炯然肝肺间，已作冰玉光。虚明中有色，清浄自生香。还从世俗去，永与世俗忘。
游惠山  其二::苏轼::薄云不遮山，疏雨不湿人。萧萧松径滑，策策芒鞋新。嘉我二三子，皎然无缁磷。胜游岂殊昔，清句仍绝尘。吊古泣旧史，疾谗歌小旻。哀哉扶风子，难与巢许邻。
游惠山  其三::苏轼::敲火发山泉，烹茶避林樾。明窗倾紫盏，色味两奇绝。吾生眠食耳，一饱万想灭。颇笑玉川子，饥弄三百月。岂如山中人，睡起山花发。一瓯谁与共，门外无来辙。
赠惠山僧惠表::苏轼::行遍天涯意未阑，将心到处遣人安。山中老宿依然在，案上楞巌已不看。敧枕落花余几片，闭门新竹自千竿。客来茶罢空无有，卢橘杨梅尚带酸。
赠钱道人::苏轼::书生苦信书，世事仍臆度。不量力所负，轻出千钧诺。当时一快意，事过有余怍。不知几州铁，铸此一大错。我生涉忧患，常恐长罪恶。静观殊可喜，脚浅犹容却。而况钱夫子，万事初不作。相逢更何言，无病亦无药。
与秦太虚参寥会于松江而关彦长徐安中适至分韵得风字二首  其一::苏轼::吴越溪山兴未穷，又扶衰病过垂虹。浮天自古东南水，送客今朝西北风。绝境自忘千里远，胜游难复五人同。舟师不会留连意，拟看斜阳万顷红。
与秦太虚参寥会于松江而关彦长徐安中适至分韵得风字二首  其二::苏轼::二子缘诗老更穷，人间无处吐长虹。平生睡足连江雨，尽日舟横擘岸风。人笑年来三黜惯，天教我辈一樽同。知君欲写长相忆，更送银盘尾鬣红。
次韵答参寥::苏轼::我有方外客，颜如琼之英。十年尘土窟，一寸冰雪清。朅来从我游，坦率见真情。顾我无足恋，恋此山水青。新诗如弹丸，脱手不暂停。昨日放鱼回，衣巾满浮萍。今日扁舟去，白酒载乌程。山头见月出，江路闻鼍鸣。莫作孺子歌，沧浪濯吾缨。吾诗自堪唱，相子棹歌声。
次韵关令送鱼::苏轼::举网惊呼得巨鱼，馋涎不易忍流酥。更烦赤脚长须老，来趁西风十幅蒲。
次韵秦太虚见戏耳聋::苏轼::君不见诗人借车无可载，留得一钱何足赖。晚年更似杜陵翁，右臂虽存耳先聩。人将蚁动作牛鬬，我觉风雷真一噫。闻尘扫尽根性空，不须更枕清流派。大朴初散失浑沌，六凿相攘更胜败。眼花乱坠酒生风，口业不停诗有债。君知五蕴皆是贼，人生一病今先差。但恐此心终未了，不见不闻还是碍。今君疑我特佯聋，故作嘲诗穷崄怪。须防额痒出三耳，莫放笔端风雨快。
端午遍游诸寺得禅字::苏轼::肩舆任所适，遇胜辄流连。焚香引幽步，酌茗开浄筵。微雨止还作，小窗幽更妍。盆山不见日，草木自苍然。忽登最高塔，眼界穷大千。卞峰照城郭，震泽浮云天。深沉既可喜，旷荡亦所便。幽寻未云毕，墟落生晚烟。归来记所历，耿耿清不眠。道人亦未寝，孤灯同夜禅。
送刘寺丞赴余姚::苏轼::中和堂后石楠树，与君对床听夜雨。玉笙哀怨不逢人，但见香烟横碧缕。讴吟思归出无计，坐想蟋蟀空房语。明朝开锁放观潮，豪气正与潮争怒。银山动地君不看，独爱清香生云雾。别来聚散如宿昔，城郭空存鹤飞去。我老人间万事休，君亦洗心从佛祖。手香新写法界观，眼浄不觑登伽女。余姚古县亦何有，龙井白泉甘胜乳。千金买断顾渚春，似与越人降日注。
霅上访道人不遇::苏轼::花光红满栏，草色绿无岸。不逢青眼人，长歌白石烂。
李公择过高邮见施大夫与孙莘老赏花诗忆与仆去岁会于彭门折花馈笋故事作诗二十四韵见戏依韵奉答亦以戏公择云::苏轼::汝阳真天人，绢帽著红槿。缠头三百万，不买一微哂。共夸青山峰，曲尽花不陨。当时谪仙人，逸韵谢封畛。诗成天一笑，万象解寒窘。惊开小桃杏，不待雷发轸。余波尚涓滴，乞与居易稹。尔来谁复见，前辈风流尽。寂寞两诗人，残红对樱笋。饥肠得一醉，妙语传不泯。君来恨不与，更复相牵引。我老心已灰，空烦扇余烬。天游照六凿，虚室扫充牣。悬知色竟空，那复嗜乌吻。萧然一方丈，居士老庞蕴。散花从满裓，不答天女问。故人犹故目，怨句写余恨。疑我此心在，遮防费栏楯。应虞已毙蛇，折尾时一蠢。仄闻孟光贤，未学处仲忍。寄招应已足，左右侍云鬒。何时花月夜，羊酒谢不敏。此生如幻耳，戏语君勿愠。应同亡是公，一对子虚听。
王巩清虚堂::苏轼::清虚堂里王居士，闭眼观心如止水。水中照见万象空，敢问堂中谁隠几。吴兴太守老且病，堆案满前长渴睡。愿君勿笑反自观，梦幻去来殊未已。长疑安石恐不免，未信犀首终无事。勿将一念住清虚，居士与我盖同耳。
和孙同年卞山龙洞祷晴::苏轼::吴兴连月雨，釜甑生鱼蛙。往问卞山龙，曷不安厥家。梯空上巉绝，俯视惊谽谺。神井涌云盖，阴崖垂藓花。交流百道泉，赴谷走群蛇。不知落何处，隠隠如缫车。我来叩石户，飞鼠翻白鸦。寄语洞中龙，睡味岂不嘉。雨师少弭节，雷师亦停挝。积水得反壑，稻苗出泥沙。农夫免菜色，龙亦饱豚豭。看君拥黄䌷，高卧放晚衙。
乘舟过贾收水阁收不在见其子三首  其一::苏轼::爱酒陶元亮，能诗张志和。青山来水槛，白雨满渔蓑。泪垢添丁面，贫低举案蛾。不知何所乐，竟夕独酣歌。
乘舟过贾收水阁收不在见其子三首  其二::苏轼::袅袅风蒲乱，猗猗水荇长。小舟浮鸭绿，大杓泻鹅黄。得意诗酒社，终身鱼稻乡。乐哉无一事，何处不清凉。
乘舟过贾收水阁收不在见其子三首  其三::苏轼::曳杖青苔岸，系船枯柳根。德公方上冢，季路独留言。已占蒲鱼港，更开松菊园。从兹来往数，儿女自譍门。
次韵孙秘丞见赠::苏轼::感慨清哀似变风，老于诗句耳偏聪。迂疏自笑成何事，冷淡谁能用许功。不怕飞蚊如立豹，肯随白鸟过垂虹。吟哦相对忘三伏，拟泛冰溪入雪宫。
与客游道场何山得鸟字::苏轼::清溪到山尽，飞路盘空小。红亭与白塔，隠见乔木杪。中休得小庵，孤绝寄云表。洞庭在北户，云水天渺渺。庵僧俗缘尽，浄业洗未了。十年画鹊竹，益以诗自绕。高堂俨像设，禅室各深窈。奔泉何处来，华屋过溪沼。何山隔幽谷，去路清且悄。长松度翠蔓，绝壁挂啼鸟。我友自杭来，尚叹所历少。归途风雨作，一洗红日燎。俄惊万窍号，黑雾卷蓬蓼。舟人纷变色，坐羡轻鸥矫。我独唤酒杯，醉死胜流殍。书生例强狠，造物空烦扰。更将掀舞势，把烛画风筿。美人为破颜，正似腰支袅。明朝更陈迹，清景堕空杳。作诗记余欢，万古一昏晓。
仆去杭五年吴中仍岁大饥疫故人往往逝去闻湖上僧舍不复往日繁丽独浄慈本长老学者益盛作诗寄之::苏轼::来往三吴一梦间，故人半作冢累然。独依旧社传真法，要与遗民度厄年。赵叟近闻还印绶，竺翁先已反林泉。何时策杖相随去，任性逍遥不学禅。
送表忠观钱道士归杭::苏轼::先王旧德在民心，着令称忠上意深。堕泪行看会祠下，挂名争欲刻碑阴。凄凉破屋尘凝坐，憔悴云孙雪满簪。未信诸豪容郭解，却从他县施千金。
舶趠风::苏轼::三旬已过黄梅雨，万里初来舶趠风。几处萦回度山曲，一时清驶满江东。惊飘先秋叶，唤醒昏昏嗜睡翁。欲作兰台快哉赋，却嫌分别问雌雄。
丁公默送蝤蛑::苏轼::溪边石蟹小于钱，喜见轮囷赤玉盘。半壳含黄宜点酒，两螯斫雪劝加餐。蛮珍海错闻名久，怪雨腥风入坐寒。堪笑吴兴馋太守，一诗换得两尖团。
送孙著作赴考城兼寄钱醇老李邦直二君于孙处有书见及::苏轼::使君闲如云，欲出谁肯伴。清风独无事，一啸亦可唤。来从白蘋洲，吹我明月观。门前远行客，青衫流白汗。问子何匆匆，王事不可缓。故人钱与李，清庙两圭瓒。蔚为万乘器，尚记沟中断。子亦东南珍，价重不可算。别情何以慰，酒尽对空案。惟持一榻凉，劝子巾少岸。北风那复有，尘土飞灰炭。欲寄二大夫，发发不可绊。
泛舟城南会者五人分韵赋诗得人皆苦炎字四首  其一::苏轼::城中楼阁似鱼鳞，不见清风起白蘋。试选苕溪最深处，仍呼我辈不羁人。窥船野鹤何曾下，见烛飞虫空自驯。遶郭荷花一千顷，谁知六月下塘春。
泛舟城南会者五人分韵赋诗得人皆苦炎字四首  其二::苏轼::苦热诚知处处皆，何当危坐学心斋。海螯要共诗人把，溪月行遭雾雨霾。乡国飘零断书信，弟兄流落隔江淮。便应筑室苕溪上，荷叶遮门水浸阶。
泛舟城南会者五人分韵赋诗得人皆苦炎字四首  其三::苏轼::紫蟹鲈鱼贱如土，得钱相付何曾数。碧筒时作象鼻弯，白酒微带荷心苦。运肘风生看斫鲙，随刀雪落惊飞缕。不将醉语作新诗，饱食应惭腹如鼓。
泛舟城南会者五人分韵赋诗得人皆苦炎字四首  其四::苏轼::桥上游人夜未厌，共依水槛立风檐。楼中煮酒初尝芡，月夜新妆半出帘。南郭清游继颜谢，北窗归卧等羲炎。人间寒热无穷事，自笑疏顽不受痁。
与王郎夜饮井水::苏轼::吴兴六月水泉温，千顷菰蒲聚鬬蚊。此井独能深一丈，凛然如我亦如君。
次韵李公择梅花::苏轼::诗人固长贫，日午饥未动。偶然得一饱，万象困嘲弄。寻花不论命，爱雪长忍冻。天公非不怜，听饱即喧哄。君为三郡守，所至满宾从。江湖常在眼，诗酒事豪纵。奉使今折磨，清比于陵仲。永怀茶山下，携妓修春贡。更忆槛泉亭，插花云髻重。萧然卧灊麓，愁听春禽哢。忽见早梅花，不饮但孤讽。诗成独寄我，字字愈头痛。嗟君本侍臣，笔橐从上雍。脱靴吟芍药，给札赋云梦。何人慰流落，嘉花天为种。杯倾笛中吟，帽拂果下鞚。感时念羁旅，此意吾侪共。故山今何有，桐花集幺凤。君亦忆匡庐，归扫藏书洞。何当种此花，各抱汉阴瓮。
送渊师归径山::苏轼::我昔尝为径山客，至今诗笔余山色。师住此山三十年，妙语应须得山骨。溪城六月水云蒸，飞蚊猛捷如花鹰。羡师方丈冰雪冷，兰膏不动长明灯。山中故人知我至，争来问讯今何似。为言百事不如人，两眼犹能书细字。
次韵周开祖长官见寄::苏轼::俯仰东西阅数州，老于歧路岂伶优。初闻父老推谢令，旋见儿童迎细侯。政拙年年祈水旱，民劳处处避嘲讴。河吞巨野那容塞，盗入蒙山不易搜。仕道固应惭孔孟，扶颠未可责由求。渐谋田舍犹怀禄，未脱风涛且傍洲。惘惘可怜真丧狗，时时相触是虚舟。朅来震泽都如梦，只有苕溪可倚楼。斋酿酸甜如蜜水，乐工零落似风鸥。远思颜柳并诸谢，近忆张陈与老刘。风定轩窗飞豹脚，雨余栏槛上蜗牛。旧游到处皆苍藓，同甲惟君尚黑头。忆昔湖山共寻胜，相逢杯酒两忘忧。醉看梅雪清香过，夜棹风船骇汗流。百首共成山上集，三人同作月中游。海南未起垂天翼，涧底仍依径寸庥。已许春风归过我，预忧诗笔老难酬。此生岁月行飘忽，晚节功名亦谬悠。犀首正缘无事饮，冯驩应为有鱼留。从今更踏青州麹，薄酒知君笑督邮。
林子中以诗寄文与可及余与可既殁追和其韵::苏轼::斯人所甚厌，投畀每不受。欲其少须臾，夺去惟恐后。云谁尸此职，无乃亦假守。赋才有巨细，无异斛与斗。胡不安其分，但听物所诱。时来各飞动，意合无妍丑。坐令鸡栖车，长载朱伯厚。平生无一旅，既死咤万口。自闻与可亡，胸臆生堆阜。悬知临绝意，要我一执手。相望五百里，安得自其牖。遗文付来哲，后事待诸友。伶俜嵇绍孤，老病孟光偶。世人贱目见，争笑千金帚。君诗与楚词，识者当有取。但知爱墨竹，此叹吾已久。故人多厚禄，能复哀君否。不见林与苏，饥寒自奔走。
与王郎昆仲及儿子迈遶城观荷花登岘山亭晚入飞英寺分韵得月明星稀四首  其一::苏轼::昨夜雨鸣渠，晓来风袭月。萧然欲秋意，溪水清可啜。环城三十里，处处皆佳绝。蒲莲浩如海，时见舟一叶。此间真避世，青蒻低白发。相逢欲相问，已逐惊鸥没。
与王郎昆仲及儿子迈遶城观荷花登岘山亭晚入飞英寺分韵得月明星稀四首  其二::苏轼::清风定何物，可爱不可名。所至如君子，草木有嘉声。我行本无事，孤舟任斜横。中流自偃仰，适与风相迎。举杯属浩渺，乐此两无情。归来两溪间，云水夜自明。
与王郎昆仲及儿子迈遶城观荷花登岘山亭晚入飞英寺分韵得月明星稀四首  其三::苏轼::苕水如汉水，鳞鳞鸭头青。吴兴胜襄阳，万瓦浮青冥。我非羊叔子，愧此岘山亭。悲伤意则同，岁月如流星。从我两王子，高鸿插修翎。湛辈何足道，当以德自铭。
与王郎昆仲及儿子迈遶城观荷花登岘山亭晚入飞英寺分韵得月明星稀四首  其四::苏轼::吏民怜我懒，鬬讼日已稀。能为无事饮，可作不夜归。复寻飞英游，尽此一寸晖。撞钟履声集，颠倒云山衣。我来无时节，杖屦自推扉。莫作使君看，外似中已非。
次韵章子厚飞英留题::苏轼::款段曾陪马少游，而今人在凤麟洲。黄公酒肆如重过，杳杳白蘋天尽头。
城南县尉水亭得长字::苏轼::两慰郁相望，东西百步场。插旗蒲柳市，伐鼓水云乡。已作观鱼槛，仍开射鸭堂。全家依画舫，极目乱红妆。潋潋波头细，疏疏雨脚长。我来闲濯足，溪涨欲浮床。泽国山围里，孤城水影傍。欲知归路处，苇外记风樯。
与胡祠部游法华山::苏轼::陂湖欲尽山为界，始见寒泉落高派。道人未放泉出山，曲折虚堂泻清快。使君年老尚儿戏，绿棹红船舞澎湃。一笑翻杯水溅裙，余欢濯足波生隘。长松搀天龙起立，苍藤倒谷云崩坏。仰穿蒙密得清旷，一览震泽吁可怪。谁云四万八千顷，渺渺东尽日所晒。归途十里尽风荷，清唱一声闻露薤。嗟予少小慕真隠，白发青衫天所械。忽逢佳士与名山，何异枯杨便马疥。君犹鸾鹤偶飘堕，六翮如云岂长铩。不将新句纪兹游，恐负山中清浄债。
又次前韵赠贾耘老::苏轼::具区吞灭三州界，浩浩汤汤纳千派。从来不着万斛船，一叶渔舟恣奔快。仙坛古洞不可到，空听余澜鸣湃湃。今朝偶上法华岭，纵观始觉人寰隘。山头卧碣吊孤冢，下有至人僵不坏。空余白棘网秋虫，无复青莲出幽怪。我来徙倚长松下，欲掘茯苓亲洗晒。闻道山中富奇药，往往灵芝杂葵薤。诗人空腹待黄精，生事只看长柄械。今年大熟期一饱，食叶微虫直癣疥。白花半落紫穟香，攘臂欲助磨镰铩。安得山泉变春酒，与子一洗寻常债。
赵阅道高斋::苏轼::见公奔走谓公劳，闻公隠退云公高。公心底处有高下，梦幻去来随所遭。不知高斋竟何义，此名之设缘吾曹。公年四十已得道，俗缘未尽余伊皋。功名富贵皆逆旅，黄金知系何人袍。超然已了一大事，挂冠而去真秋毫。坐看猿猱落罝罔，两手未肯置所操。乃知贤达与愚陋，岂直相去九牛毛。长松百尺不自觉，企而羡者蓬与蒿。我欲赢粮往问道，未应举臂辞卢敖。
送俞节推::苏轼::吴兴有君子，淡如朱丝琴。一唱三太息，至今有遗音。嗟余与夫子，相避如辰参。犹喜见诸郎，窈然清且深。异时多良士，末路丧初心。我生不有命，其肯枉尺寻。
次韵答孙侔::苏轼::十年身不到朝廷，欲伴骚人赋落英。但得低头拜东野，不辞中路候渊明。舣舟苕霅人安在，卜筑江淮计已成。千里论交一言足，与君盖亦不须倾。
重寄::苏轼::凛然高节照时人，不信微官解浼君。蒋济谓能来阮籍，薛宣真欲吏朱云。好诗冲口谁能择，俗子疑人未遣闻。乞取千篇看俊逸，不将轻比鲍参军。
次韵和刘贡父登黄楼见寄并寄子由二首  其一::苏轼::青派连淮上，黄楼冠海隅。此诗尤伟丽，夫子计魁梧。世俗轻瑚琏，巾箱袭武夫。坐令乘传遽，奔走为储须。邂逅我已失，登临谁与俱。贫贪仓氏粟，身听冶家橅。会合难前定，归休试后图。腴田未可买，穷鬼却须呼。二水何年到，双洪不受舻。至今清夜梦，飞辔策天吴。
次韵和刘贡父登黄楼见寄并寄子由二首  其二::苏轼::与子皆去国，十年天一隅。数奇逢恶岁，计拙集枯梧。好士余刘表，穷交忆灌夫。不矜持汉节，犹喜揽桓须。清句金丝合，高楼雪月俱。吟哦出新意，指画想前橅。自写千言赋，新裁六幅图。传看一座耸，劝著尺书呼。莫使骚人怨，东游不到吴。
吴江岸::苏轼::晓色兼秋色，蝉声杂鸟声。壮怀销铄尽，回首尚心惊。
予以事系御史台狱狱吏稍见侵自度不能堪死狱中不得一别子由故作二诗授狱卒梁成以遗子由二首  其一::苏轼::圣主如天万物春，小臣愚暗自亡身。百年未满先偿债，十口无归更累人。是处青山可埋骨，他时夜雨独伤神。与君世世为兄弟，又结来生未了因。
予以事系御史台狱狱吏稍见侵自度不能堪死狱中不得一别子由故作二诗授狱卒梁成以遗子由二首  其二::苏轼::柏台霜气夜凄凄，风动琅珰月向低。梦绕云山心似鹿，魂惊汤火命如鸡。眼中犀角真吾子，身后牛衣愧老妻。百岁神游定何处，桐乡知葬浙江西。
己未十月十五日狱中恭闻太皇太后不豫有赦作诗::苏轼::庭柏阴阴昼掩门，乌知有赦闹黄昏。汉宫自种三生福，楚客还招九死魂。纵有锄犁及田亩，已无面目见丘园。只应圣主如尧舜，犹许先生作正言。
十月二十日恭闻太皇太后升遐以轼罪人不许成服欲哭则不敢欲泣则不可故作挽词二章  其一::苏轼::巍然开济两朝勋，信矣才难十乱臣。原庙固应祠百世，先王何止活千人。和熹未圣犹贪位，明德虽贤不及民。月落风悲天雨泣，谁将椽笔写光尘。
十月二十日恭闻太皇太后升遐以轼罪人不许成服欲哭则不敢欲泣则不可故作挽词二章  其二::苏轼::未报山陵国士知，遶林松柏已猗猗。一声恸哭犹无所，万死酬恩更有时。梦里天衢隘云仗，人间雨泪变彤帷。关雎卷耳平生事，白首累臣正坐诗。
御史台榆槐竹柏四首 榆::苏轼::我行汴堤上，厌见榆阴绿。千株不盈亩，斩伐同一束。及居幽囚中，亦复见此木。蠹皮溜秋雨，病叶埋墙曲。谁言霜雪苦，生意殊未足。坐待春风至，飞英覆空屋。
御史台榆槐竹柏四首 槐::苏轼::忆我初来时，草木向衰歇。高槐虽惊秋，晚蝉犹抱叶。淹留未云几，离离见疏荚。栖鸦寒不去，哀叫饥啄雪。破巢带空枝，疏影挂残月。岂无两翅羽，伴我此愁绝。
御史台榆槐竹柏四首 竹::苏轼::今日南风来，吹乱庭前竹。低昂中音会，甲刃纷相触。萧然风雪意，可折不可辱。风霁竹已回，猗猗散青玉。故山今何有，秋雨荒篱菊。此君知健否，归扫南轩绿。
御史台榆槐竹柏四首 柏::苏轼::故园多珍木，翠柏如蒲苇。幽囚无与乐，百日看不已。时来拾流胶，未忍践落子。当年谁所种，少长与我齿。仰视苍苍干，所阅固多矣。应见李将军，胆落温御史。
十二月二十八日蒙恩责授检校水部员外郎黄州团练副使复用前韵二首  其一::苏轼::百日归期恰及春，余年乐事最关身。出门便旋风吹面，走马联翩鹊啅人。却对酒杯浑是梦，试拈诗笔已如神。此灾何必深追咎，窃禄从来岂有因。
十二月二十八日蒙恩责授检校水部员外郎黄州团练副使复用前韵二首  其二::苏轼::平生文字为吾累，此去声名不厌低。塞上纵归他日马，城东不鬬少年鸡。休官彭泽贫无酒，隠几维摩病有妻。堪笑睢阳老从事，为余投檄向江西。
陈州与文郎逸民饮别携手河堤上作此诗::苏轼::白酒无声滑泻油，醉行堤上散吾愁。春风料峭羊角转，河水渺绵瓜蔓流。君已思归梦巴峡，我能未到说黄州。此身聚散何穷已，未忍悲歌学楚囚。
子由自南都来陈三日而别::苏轼::夫子自逐客，尚能哀楚囚。奔驰二百里，径来宽我忧。相逢知有得，道眼清不流。别来未一年，落尽骄气浮。嗟我晚闻道，款启如孙休。至言难久服，放心不自收。悟彼善知识，妙药应所投。纳之忧患场，磨以百日愁。冥顽虽难化，镌发亦已周。平时种种心，次第去莫留。但余无所还，永与夫子游。此别何足道，大江东西州。畏蛇不下榻，睡足吾无求。便为齐安民，何必归故丘。
正月十八日蔡州道上遇雪次子由韵二首  其一::苏轼::兰菊有生意，微阳回寸根。方忧集暮雪，复喜迎朝暾。忆我故居室，浮光动南轩。松竹半倾泻，未数葵与萱。三径瑶草合，一瓶井花温。至今行吟处，尚余履舄痕。一朝出从仕，永愧李仲元。晚岁益可羞，犯雪方南奔。山城买废圃，槁叶手自掀。长使齐安人，指说故侯园。
正月十八日蔡州道上遇雪次子由韵二首  其二::苏轼::铅膏染髭须，旋露霜雪根。不如闭目坐，丹府夜自暾。谁知忧患中，方寸寓羲轩。大雪从压屋，我非儿女萱。平生学踵息，坐觉两温。下马作雪诗，满地鞭棰痕。伫立望原野，悲歌为黎元。道逢射猎子，遥指狐兔奔。踪迹尚可原，窟穴何足掀。寄谢李丞相，吾将反丘园。
过新息留示乡人任师中::苏轼::昔年尝羡任夫子，卜居新息临淮水。怪君便尔忘故乡，稻熟鱼肥信清美。竹陂雁起天为黑，桐柏烟横山半紫。知君坐受儿女困，悔不先归弄清泚。尘埃我亦失收身，此行蹭蹬尤可鄙。寄食方将依白足，附书未免烦黄耳。往虽不及来有年，诏恩倘许归田里。却下关山入蔡州，为买乌犍三百尾。
过淮::苏轼::朝离新息县，初乱一水碧。暮宿淮南村，已度千山赤。麏鼯号古戍，雾雨暗破驿。回头梁楚郊，永与中原隔。黄州在何许，想像云梦泽。吾生如寄耳，初不择所适。但有鱼与稻，生理已自毕。独喜小儿子，少小事安佚。相从艰难中，肝肺如铁石。便应与晤语，何止寄衰疾。
书黁公诗后::苏轼::黁公昔未化，来往淮山曲。寿逾两甲子，气压诸尊宿。但嗟浊恶世，不受龙象蹴。我来不及见，怅望空遗躅。霜颅隠白毫，锁骨埋青玉。皆云似达摩，只履还西竺。壁间余清诗，字势颇拔俗。为吟五字偈，一洗凡眼肉。
游浄居寺::苏轼::十载游名山，自制山中衣。愿言毕婚嫁，携手老翠微。不悟俗缘在，失身蹈危机。刑名非夙学，陷阱损积威。遂恐生死隔，永与云山违。今日复何日，芒鞋自轻飞。稽首两足尊，举头双涕挥。灵山会未散，八部犹光辉。愿从二圣往，一洗千劫非。徘徊竹溪月，空翠摇烟霏。钟声自送客，出谷犹依依。回首吾家山，岁晚将焉归。
梅花二首  其一::苏轼::春来幽谷水潺潺，的皪梅花草棘间。一夜东风吹石裂，半随飞雪度关山。
梅花二首  其二::苏轼::何人把酒慰深幽，开自无聊落更愁。幸有清溪三百曲，不辞相送到黄州。
万松亭::苏轼::十年栽种百年规，好德无人助我仪。县令若同仓庾氏，亭松应长子孙枝。天公不救斧斤厄，野火解怜冰雪姿。为问几株能合抱，殷勤记取角弓诗。
戏作种松::苏轼::我昔少年日，种松满东冈。初移一寸根，琐细如插秧。二年黄茅下，一一攒麦芒。三年出蓬艾，满山散牛羊。不见十余年，想作龙蛇长。夜风波浪碎，朝露珠玑香。我欲食其膏，已伐百本桑。人事多乖迕，神药竟渺茫。朅来齐安野，夹路须髯苍。会开龟蛇窟，不惜斤斧疮。纵未得茯苓，且当拾流肪。釜盎百出入，皎然散飞霜。槁死三彭仇，澡换五谷肠。青骨凝绿髓，丹田发幽光。白发何足道，要使双瞳方。却后五百年，骑鹤还故乡。
张先生::苏轼::熟视空堂竟不言，故应知我未天全。肯来传舍人皆说，能致先生子亦贤。脱屣不妨眠粪屋，流澌争看浴冰川。士廉岂识桃椎妙，妄意称量未必然。
陈季常所蓄朱陈村嫁娶图二首  其一::苏轼::何年顾陆丹青手，画作朱陈嫁娶图。闻道一村惟两姓，不将门户买崔卢。
陈季常所蓄朱陈村嫁娶图二首  其二::苏轼::我是朱陈旧使君，劝农曾入杏花村。而今风物那堪画，县吏催租夜打门。
少年时尝过一村院见壁上有诗云夜凉疑有雨院静似无僧不知何人诗也宿黄州禅智寺寺僧皆不在夜半雨作偶记此诗故作一绝::苏轼::佛灯渐暗饥鼠出，山雨忽来修竹鸣。知是何人旧诗句，已应知我此时情。
初到黄州::苏轼::自笑平生为口忙，老来事业转荒唐。长江绕郭知鱼美，好竹连山觉笋香。逐客不妨员外置，诗人例作水曹郎。只惭无补丝毫事，尚费官家压酒囊。
定惠院寓居月夜偶出::苏轼::幽人无事不出门，偶逐东风转良夜。参差玉宇飞木末，缭绕香烟来月下。江云有态清自媚，竹露无声浩如泻。已惊弱柳万丝垂，尚有残梅一枝亚。清诗独吟还自和，白酒已尽谁能借。不惜青春忽忽过，但恐欢意年年谢。自知醉耳爱松风，会拣霜林结茅舍。浮浮大甑长炊玉，溜溜小槽如压蔗。饮中真味老更浓，醉里狂言醒可怕。闭门谢客对妻子，倒冠落佩从嘲骂。
次韵前篇::苏轼::去年花落在徐州，对月酣歌美清夜。今年黄州见花发，小院闭门风露下。万事如花不可期，余年似酒那禁泻。忆昔扁舟溯巴峡，落帆樊口高桅亚。长江衮衮空自流，白发纷纷宁少借。竟无五亩继沮溺，空有千篇凌鲍谢。至今归计负云山，未免孤衾眠客舍。少年辛苦真食蓼，老境安闲如啖蔗。饥寒未至且安居，忧患已空犹梦怕。穿花踏月饮村酒，免使醉归官长骂。
安国寺浴::苏轼::老来百事懒，身垢犹念浴。衰发不到耳，尚烦月一沐。山城足薪炭，烟雾蒙汤谷。尘垢能几何，翛然脱羁梏。披衣坐小阁，散发临修竹。心困万缘空，身安一床足。岂惟忘浄秽，兼以洗荣辱。默归毋多谈，此理观要熟。
安国寺寻春::苏轼::卧闻百舌呼春风，起寻花柳村村同。城南古寺修竹合，小房曲槛敧深红。看花叹老忆年少，对酒思家愁老翁。病眼不羞云母乱，鬓丝强理茶烟中。遥知二月王城外，玉仙洪福花如海。薄罗匀雾盖新妆，快马争风鸣杂佩。玉川先生真可怜，一生耽酒终无钱。病过春风九十日，独抱添丁看花发。
寓居定惠院之东杂花满山有海棠一株土人不知贵也::苏轼::江城地瘴蕃草木，只有名花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易致，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷那忍触。
次韵乐著作野步::苏轼::老来几不辨西东，秋后霜林且强红。眼晕见花真是病，耳虚闻蚁定非聪。酒醒不觉春强半，睡起常惊日过中。植杖偶逢为黍客，披衣闲咏舞雩风。仰看落蕊收松粉，俯见新芽摘杞丛。楚雨还昏云梦泽，吴潮不到武昌宫。废兴古郡诗无数，寂寞闲窗易粗通。解组归来成二老，风流他日与君同。
王齐万秀才寓居武昌县刘郎洑正与伍洲相对伍子胥奔吴所从渡江也::苏轼::君家稻田冠西蜀，捣玉扬珠三万斛。塞江流柹起书楼，碧瓦朱栏照山谷。倾家取乐不论命，散尽黄金如转烛。惟余旧书一百车，方舟载入荆江曲。江上青山亦何有，伍洲遥望刘郎薮。明朝寒食当过君，请杀耕牛压私酒。与君饮酒细论文，酒酣访古江之𣸣。仲谋公瑾不须吊，一酹波神英烈君。
二月二十六日雨中熟睡至晚强起出门还作此诗意思殊昏昏也::苏轼::卯酒困三杯，午餐便一肉。雨声来不断，睡味清且熟。昏昏觉还卧，展转无由足。强起出门行，孤梦犹可续。泥深竹鸡语，村暗鸠妇哭。明朝看此诗，睡语应难读。
雨晴后步至四望亭下鱼池上遂自乾明寺前东冈上归二首  其一::苏轼::雨过浮萍合，蛙声满四邻。海棠真一梦，梅子欲尝新。拄杖闲挑菜，秋千不见人。殷勤木芍药，独自殿余春。
雨晴后步至四望亭下鱼池上遂自乾明寺前东冈上归二首  其二::苏轼::高亭废已久，下有种鱼塘。暮色千山入，春风百草香。市桥人寂寂，古寺竹苍苍。鹳鹤来何处，号鸣满夕阳。
雨中看牡丹三首  其一::苏轼::雾雨不成点，映空疑有无。时于花上见，的皪走明珠。秀色洗红粉，暗香生雪肤。黄昏更萧瑟，头重欲相扶。
雨中看牡丹三首  其二::苏轼::明日雨当止，晨光在松枝。清寒入花骨，肃肃初自持。午景发浓艳，一笑当及时。依然暮还敛，亦自惜幽姿。
雨中看牡丹三首  其三::苏轼::幽姿不可惜，后日东风起。酒醒何所见，金粉抱青子。千花与百草，共尽无妍鄙。未忍污泥沙，牛酥煎落蕊。
次韵乐著作送酒::苏轼::少年多病怯杯觞，老去方知此味长。万斛羁愁都似雪，一壶春酒若为汤。
次韵乐著作天庆观醮::苏轼::浊世纷纷肯下临，梦寻飞步五云深。无因上到通明殿，只许微闻玉珮音。
杜沂游武昌以酴醾花菩萨泉见饷二首  其一::苏轼::酴醾不争春，寂寞开最晚。青蛟走玉骨，羽盖蒙珠幰。不妆艳已绝，无风香自远。凄凉吴宫阙，红粉埋故苑。至今微月夜，笙箫来翠𪩘。余妍入此花，千载尚清婉。怪君呼不归，定为花所挽。昨宵雷雨恶，花尽君应返。
杜沂游武昌以酴醾花菩萨泉见饷二首  其二::苏轼::君言西山顶，自古流白泉。上为千牛乳，下有万石铅。不愧惠山味，但无陆子贤。愿君扬其名，庶托文字传。寒泉比吉士，清浊在其源。不食我心恻，于泉非所患。嗟我本何用，虚名空自缠。不见子柳子，余愚污溪山。
五禽言五首  其一::苏轼::使君向蕲州，更唱蕲州鬼。我不识使君，宁知使君死。人生作鬼会不免，使君已老知何晚。
五禽言五首  其二::苏轼::昨夜南山雨，西溪不可渡。溪边布谷儿，劝我脱破袴。不辞袴溪水寒，水中照见催租瘢。
五禽言五首  其三::苏轼::去年麦不熟，挟弹规我肉。今年麦上场，处处有残粟。丰年无象何处寻，听取林间快活吟。
五禽言五首  其四::苏轼::力作力作，蚕丝一百箔。垅上麦头昂，林间桑子落。愿侬一箔千两丝，缫丝得蛹饲尔雏。
五禽言五首  其五::苏轼::姑恶姑恶，姑不恶，妾命薄。君不见东海孝妇死作三年干，不如广汉庞姑去却还。
石芝::苏轼::空堂明月清且新，幽人睡息来初匀。了然非梦亦非觉，有人夜呼祁孔宾。披衣相从到何许，朱栏碧井开琼户。忽惊石上堆龙蛇，玉芝紫笋生无数。锵然敲折青珊瑚，味如蜜藕和鸡苏。主人相顾一抚掌，满堂坐客皆卢胡。亦知洞府嘲轻脱，终胜嵇康羡王烈。神山一合五百年，风吹石髓坚如铁。
游武昌寒溪西山寺::苏轼::连山蟠武昌，翠木蔚樊口。我来已百日，欲济空搔首。坐看鸥鸟没，梦逐麇麚走。今朝横江来，一苇寄衰朽。高谈破巨浪，飞屦轻重阜。去人曾几何，绝壁寒溪吼。风泉两部乐，松竹三益友。徐行欣有得，芝术在蓬莠。西上九曲亭，众山皆培𪣻。却看江北路，云水渺何有。离离见吴宫，莽莽真楚薮。空传孙郎石，无复陶公柳。尔来风流人，惟有漫浪叟。买田吾已决，乳水况宜酒。所须修竹林，深处安井臼。相将踏胜绝，更裹三日糗。
武昌铜剑歌::苏轼::雨余江清风卷沙，雷公蹑云捕黄蛇。蛇行空中如枉矢，电光煜煜烧蛇尾。或投以块铿有声，雷飞上天蛇入水。水上青山如削铁，神物欲出山自裂。细看两胁生碧花，犹是西江老蛟血。苏子得之何所为，蒯缑弹铗咏新诗。君不见凌烟功臣长九尺，腰间玉具高拄颐。
今年正月十四日与子由别于陈州五月子由复至齐安以诗迎之::苏轼::惊尘急雪满貂裘，泪洒东风别宛丘。又向邯郸枕中见，却来云梦泽南州。暌离动作三年计，牵挽当为十日留。早晚青山映黄发，相看万事一时休。
晓至巴河口迎子由::苏轼::去年御史府，举动触四壁。幽幽百尺井，仰天无一席。隔墙闻歌呼，自恨计之失。留诗不忍写，苦泪渍纸笔。余生复何幸，乐事有今日。江流镜面浄，烟雨轻羃羃。孤舟如凫鹥，点破千顷碧。闻君在磁湖，欲见隔咫尺。朝来好风色，旗脚西北掷。行当中流见，笑眼清光溢。此邦疑可老，修竹带泉石。欲买柯氏林，兹谋待君必。
迁居临皋亭::苏轼::我生天地间，一蚁寄大磨。区区欲右行，不救风轮左。虽云走仁义，未免违寒饿。剑米有危炊，针毡无稳坐。岂无佳山水，借眼风雨过。归田不待老，勇决凡几个。幸兹废弃余，疲马解鞍驮。全家占江驿，绝境天为破。饥贫相乘除，未见可吊贺。澹然无忧乐，苦语不成些。
与子由同游寒溪西山::苏轼::散人出入无町畦，朝游湖北暮淮西。高安酒官虽未上，两脚垂欲穿尘泥。与君聚散若云雨，共惜此日相提携。千摇万兀到樊口，一箭放溜先凫鹥。层层草木暗西岭，浏浏霜雪鸣寒溪。空山古寺亦何有，归路万顷青玻璃。我今漂泊等鸿雁，江南江北无常栖。幅巾不拟过城市，欲踏径路开新蹊。却忧别后不忍到，见子行迹空余凄。吾侪流落岂天意，自坐迂阔非人挤。行逢山水辄羞叹，此去未免勤盐虀。何当一遇李八百，相哀白发分刀圭。
次韵答子由::苏轼::平生弱羽寄冲风，此去归飞识所从。好语似珠穿一一，妄心如膜退重重。山僧有味宁知子，泷吏无言只笑侬。尚有读书清浄业，未容春睡敌千锺。
陈季常自岐亭见访郡中及旧州诸豪争欲邀致之戏作陈孟公诗一首::苏轼::孟公好饮宁论斗，醉后关门防客走。不妨闲过左阿君，百谪终为贤太守。老居闾里自浮沉，笑问伯松何苦心。忽然载酒从陋巷，为爱扬雄作酒箴。长安富儿求一过，千金寿君君笑唾。汝家安得客孟公，从来只识陈惊坐。
定惠院颙师为余竹下开啸轩::苏轼::啼鴂催天明，喧喧相诋谯。暗蛩泣夜永，唧唧自相吊。饮风蝉至洁，长吟不改调。食土蚓无肠，亦自终夕叫。鸢贪声最鄙，鹊喜意可料。皆缘不平鸣，恸哭等嬉笑。阮生已粗率，孙子亦未妙。道人开此轩，清坐默自照。冲风振河海，不能号无窍。累尽吾何言，风来竹自啸。
和何长官六言次韵五首  其一::苏轼::作邑君真伯厚，去官我岂曼容。一廛愿托仁政，六字难赓变风。
和何长官六言次韵五首  其二::苏轼::五噫已出东洛，三复愿比南容。学道未逢潘盎，草书犹似杨风。
和何长官六言次韵五首  其三::苏轼::石渠何须反顾，水驿幸足相容。长江大欲见庇，探支八月凉风。
和何长官六言次韵五首  其四::苏轼::清风初号地籁，明月自写天容。贫家何以娱客，但知抹月批风。
和何长官六言次韵五首  其五::苏轼::青山自是绝色，无人谁与为容。说向市朝公子，何殊马耳东风。
观张师正所蓄辰砂::苏轼::将军结发战蛮溪，箧有殊珍胜象犀。漫说玉床收箭镞，何曾金鼎识刀圭。近闻猛士收丹穴，欲助君王铸袅蹄。多少空巌人不见，自随初日吐虹蜺。
次韵子由病酒肺疾发::苏轼::忆子少年时，肺喘疲坐卧。喊呀或终日，势若风雨过。虚阳作浮涨，客冷仍下堕。妻孥恐怅望，脍炙不登坐。终年禁晚食，半夜发清饿。胃强鬲苦满，肺敛腹辄破。三彭恣啖啮，二竖肯逋播。寸田可治生，谁劝耕黄糯。探怀得真药，不待君臣佐。初如雪花积，渐作樱珠大。隔墙闻三咽，隠隠如转磨。自兹失故疾，阳唱阴辄和。神仙多历试，中路或坎坷。平生不尽器，痛饮知无奈。旧人眼看尽，老伴余几个。残年一斗粟，待子同舂簸。云何不自珍，醉病又一挫。真源结梨枣，世味等糠莝。耕耘当待获，愿子勤自课。相将赋远游，仙语不用些。
铁拄杖::苏轼::柳公手中黑蛇滑，千年老根生乳节。忽闻铿然爪甲声，四坐惊顾知是铁。含簧腹中细泉语，迸火石上飞星裂。公言此物老有神，自昔闽王饷吴越。不知流落几人手，坐看变灭如春雪。忽然赠我意安在，两脚未许甘衰歇。便寻辙迹访崆峒，径渡洞庭探禹穴。披榛觅药采芝菌，刺虎𫓩蛟擉蛇蝎。会教化作两钱锥，归来见公未华发。问我铁君无恙否，取出摩挲向公说。
正月二十日往岐亭郡人潘古郭三人送余于女王城东禅庄院::苏轼::十日春寒不出门，不知江柳已摇村。稍闻决决流冰谷，尽放青青没烧痕。数亩荒园留我住，半瓶浊酒待君温。去年今日关山路，细雨梅花正断魂。
岐亭道上见梅花戏赠季常::苏轼::蕙死兰枯菊亦摧，返魂香入岭头梅。数枝残绿风吹尽，一点芳心雀啅开。野店初尝竹叶酒，江云欲落豆秸灰。行当更向钗头见，病起乌云正作堆。
东坡八首  其一::苏轼::废垒无人顾，颓垣满蓬蒿。谁能捐筋力，岁晚不偿劳。独有孤旅人，天穷无所逃。端来拾瓦砾，岁旱土不膏。崎岖草棘中，欲刮一寸毛。喟然释耒叹，我廪何时高。
东坡八首  其二::苏轼::荒田虽浪莽，高庳各有适。下隰种秔稌，东原莳枣栗。江南有蜀士，桑果已许乞。好竹不难栽，但恐鞭横逸。仍须卜佳处，规以安我室。家僮烧枯草，走报暗井出。一饱未敢期，瓢饮已可必。
东坡八首  其三::苏轼::自昔有微泉，来从远岭背。穿城过聚落，流恶壮蓬艾。去为柯氏陂，十亩鱼虾会。岁旱泉亦竭，枯萍黏破块。昨夜南山云，雨到一犁外。泫然寻故渎，知我理荒荟。泥芹有宿根，一寸嗟独在。雪芽何时动，春鸠行可脍。
东坡八首  其四::苏轼::种稻清明前，乐事我能数。毛空暗春泽，针水闻好语。分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦陇间，蚱蜢如风雨。新舂便入甑，玉粒照筐筥。我久食官仓，红腐等泥土。行当知此味，口腹吾已许。
东坡八首  其五::苏轼::良农惜地力，幸此十年荒。桑柘未及成，一麦庶可望。投种未逾月，覆块已苍苍。农夫告我言，勿使苗叶昌。君欲富餠饵，要须纵牛羊。再拜谢苦言，得饱不敢忘。
东坡八首  其六::苏轼::种枣期可剥，种松期可斲。事在十年外，吾计亦已悫。十年何足道，千载如风雹。旧闻李衡奴，此策疑可学。我有同舍郎，官居在灊岳。遗我三寸甘，照座光卓荦。百栽倘可致，当及春冰渥。想见竹篱间，青黄垂屋角。
东坡八首  其七::苏轼::潘子久不调，沽酒江南村。郭生本将种，卖药西市垣。古生亦好事，恐是押牙孙。家有一亩竹，无时容叩门。我穷交旧绝，三子独见存。从我于东坡，劳饷同一飧。可怜杜拾遗，事与朱阮论。吾师卜子夏，四海皆弟昆。
东坡八首  其八::苏轼::马生本穷士，从我二十年。日夜望我贵，求分买山钱。我今反累君，借耕辍兹田。刮毛龟背上，何时得成毡。可怜马生痴，至今夸我贤。众笑终不悔，施一当获千。
武昌酌菩萨泉送王子立::苏轼::送行无酒亦无钱，劝尔一杯菩萨泉。何处低头不见我，四方同此水中天。
任师中挽词::苏轼::大任刚烈世无有，疾恶如风朱伯厚。小任温毅老更文，聪明慈爱小冯君。两任才行不须说，畴昔并友吾先人。相看半作晨星没，可怜太白配残月。大任先去冢未干，小任相继呼不还。强寄一樽生死别，樽中有泪酒应酸。贵贱贤愚同尽耳，君今不尽缘贤子。人间得丧了无凭，只有天公终可倚。
乐全先生生日以铁拄杖为寿二首  其一::苏轼::先生真是地行仙，住世因循五百年。每向铜人话畴昔，故教铁杖鬬清坚。入怀冰雪生秋思，倚壁蛟龙护昼眠。遥想人天会方丈，众中惊倒野狐禅。
乐全先生生日以铁拄杖为寿二首  其二::苏轼::二年相伴影随身，踏遍江湖草木春。擿石旧痕犹在眼，闭门高节欲生鳞。畏途自卫真无敌，捷径争先却累人。远寄知公不嫌重，笔端犹自斡千钧。
与潘三失解后饮酒::苏轼::千金敝帚人谁买，半额蛾眉世所妍。顾我自为都眊矂，怜君欲鬬小婵娟。青云岂易量他日，黄菊犹应似去年。醉里未知谁得丧，满江风月不论钱。
太守徐君猷通守孟亨之皆不饮酒以诗戏之::苏轼::孟嘉嗜酒桓温笑，徐邈狂言孟德疑。公独未知其趣尔，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。
闻捷::苏轼::闻说官军取乞訚，将军旗鼓捷如神。故知无定河边柳，得共中原雪絮春。
闻洮西捷报::苏轼::汉家将军一丈佛，诏赐天池八尺龙。露布朝驰玉关塞，捷烽夜到甘泉宫。似闻指挥筑上郡，已觉谈笑无西戎。放臣不见天颜喜，但惊草木回春容。
杭州故人信至齐安::苏轼::昨夜风月清，梦到西湖上。朝来闻好语，扣户得吴饷。轻圆白晒荔，脆酽红螺醤。更将西庵茶，劝我洗江瘴。故人情义重，说我必西向。一年两仆夫，千里问无恙。相期结书社，未怕供诗帐。还将梦魂去，一夜到江涨。
送牛尾狸与徐使君::苏轼::风卷飞花自入帷，一樽遥想破愁眉。泥深厌听鸡头鹘，酒浅欣尝牛尾狸。通印子鱼犹带骨，披绵黄雀漫多脂。殷勤送去烦纤手，为我磨刀削玉肌。
四时词四首  其一::苏轼::春云阴阴雪欲落，东风和冷惊帘幕。渐看远水绿生漪，未放小桃红入萼。佳人瘦尽雪肤肌，眉敛春愁知为谁。深院无人剪刀响，应将白纻作春衣。
四时词四首  其二::苏轼::垂柳阴阴日初永，蔗浆酪粉金盘冷。帘额低垂紫燕忙，蜜脾已满黄蜂静。高楼睡起翠眉嚬，枕破斜红未肯匀。玉腕半揎云碧袖，楼前知有断肠人。
四时词四首  其三::苏轼::新愁旧恨眉生绿，粉汗余香在蕲竹。象床素手熨寒衣，烁烁风灯动华屋。夜香烧罢掩重扃，香雾空蒙月满庭。抱琴转轴无人见，门外空闻裂帛声。
四时词四首  其四::苏轼::霜叶萧萧鸣屋角，黄昏陡觉罗衾薄。夜风摇动镇帷犀，酒醒梦回闻雪落。起来呵手画双鸦，醉脸轻匀衬眼霞。真态生香谁画得，玉如纤手嗅梅花。
侄安节远来夜坐三首  其一::苏轼::南来不觉岁峥嵘，坐拨寒灰听雨声。遮眼文书原不读，伴人灯火亦多情。嗟予潦倒无归日，令汝蹉跎已半生。免使韩公悲世事，白头还对短灯檠。
侄安节远来夜坐三首  其二::苏轼::心衰面改瘦峥嵘，相见惟应识旧声。永夜思家在何处，残年知汝远来情。畏人默坐成痴钝，问旧惊呼半死生。梦断酒醒山雨绝，笑看饥鼠上灯檠。
侄安节远来夜坐三首  其三::苏轼::落第汝为中酒味，吟诗我作忍饥声。便思绝粒真无策，苦说归田似不情。腰下牛闲方解佩，洲中奴长足为生。大弨一弛何缘彀，已觉翻翻不受檠。
雪后到乾明寺遂宿::苏轼::门外山光马亦惊，阶前屐齿我先行。风花误入长春苑，云月长临不夜城。未许牛羊伤至洁，且看鸦鹊弄新晴。更须携被留僧榻，待听摧檐泻竹声。
冬至日赠安节::苏轼::我生几冬至，少小如昨日。当时事父兄，上寿拜脱膝。十年阅雕谢，白发催衰疾。瞻前惟兄三，顾后子由一。近者隔涛江，远者天一壁。今朝复何幸，见此万里侄。忆汝总角时，啼笑为梨栗。今来能慷慨，志气坚铁石。诸孙行复尔，世事何时毕。诗成却超然，老泪不成滴。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一::苏轼::索漠齐安郡，从来着放臣。如何风雪里，更送独归人。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其二::苏轼::瘦骨寒将断，衰髯摘更稀。未甘为死别，犹恐得生归。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其三::苏轼::日上气暾江，雪晴光眩野。记取到家时，锄耰吾正把。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其四::苏轼::月明穿破裘，霜气涩孤剑。归来闭户坐，默数来时店。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其五::苏轼::诸兄无可寄，一语会须酬。晚岁俱黄发，相看万事休。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其六::苏轼::故人如念我，为说瘦栾栾。尚有身为患，已无心可安。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其七::苏轼::吾兄喜酒人，今汝亦能饮。一杯归诵此，万事邯郸枕。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其八::苏轼::东阡在何许，寒食江头路。哀哉魏城君，宿草荒新墓。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其九::苏轼::临分亦泫然，不为穷途泣。东阡时一到，莫遣牛羊入。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一○::苏轼::我梦随汝去，东阡松柏青。却入西州门，永愧北山灵。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一一::苏轼::乞墦何足羡，负米可忘艰。莫为无车马，含羞入剑关。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一二::苏轼::我坐名过实，欢哗自招损。汝幸无人知，莫厌家山稳。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一三::苏轼::竹笥与练裙，随时毕婚嫁。无事苦相思，征鞍还一跨。
伯父送先人下第归蜀诗云人稀野店休安枕路入灵关稳跨馿安节将去为诵此句因以为韵作小诗十四首送之  其一四::苏轼::万里却来日，一庵仍独居。应笑谋生拙，团团如磨馿。
次韵陈四雪中赏梅::苏轼::腊酒诗催熟，寒梅雪鬬新。杜陵休叹老，韦曲已先春。独秀惊凡目，遗英卧逸民。高歌对三白，迟暮慰安仁。
记梦回文二首  其一::苏轼::酡颜玉碗捧纤纤，乱点余花唾碧衫。歌咽水云凝静院，梦惊松雪落空巌。
记梦回文二首  其二::苏轼::空花落尽酒倾缸，日上山融雪涨江。红焙浅瓯新火活，龙团小碾鬬晴窗。
三朵花::苏轼::学道无成鬓已华，不劳千劫漫烝砂。归来且看一宿觉，未暇远寻三朵花。两手欲遮瓶里雀，四条深怕井中蛇。画图要识先生面，试问房陵好事家。
正月二十日与潘郭二生出郊寻春忽记去年是日同至女王城作诗乃和前韵::苏轼::东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋招魂。
是日偶至野人汪氏之居有神降于其室自称天人李全字德通善篆字用笔奇妙而字不可识云天篆也与予言有所会者复作一篇仍用前韵::苏轼::酒渴思茶漫扣门，那知竹里是仙村。已闻龟策通神语，更看龙蛇落笔痕。色瘁形枯应笑屈，道存目击岂非温。归来独扫空斋卧，犹恐微言入梦魂。
浚井::苏轼::古井没荒莱，不食谁为恻。瓶罂下两绠，蛙蚓飞百尺。腥风被泥滓，空响闻点滴。上除青青芹，下洗凿凿石。沾濡愧童仆，杯酒暖寒栗。白水渐泓渟，青天落寒碧。云何失旧秽，底处来新洁。井在有无中，无来亦无失。
红梅三首  其一::苏轼::怕愁贪睡独开迟，自恐冰容不入时。故作小红桃杏色，尚余孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。
红梅三首  其二::苏轼::雪里开花却是迟，何如独占上春时。也知造物含深意，故与施朱发妙姿。细雨裛残千颗泪，轻寒瘦损一分肌。不应便作夭桃杏，数点微酸已著枝。
红梅三首  其三::苏轼::幽人自恨探春迟，不见檀心未吐时。丹鼎夺胎那是宝，玉人頩颊更多姿。抱丛暗蕊初含子，落盏秾香已透肌。乞与徐熙画新样，竹间璀璨出斜枝。
次韵子由寄题孔平仲草庵::苏轼::逢人欲觅安心法，到处先为问道庵。卢子不须从若士，盖公当自过曹参。羡君美玉经三火，笑我枯桑困八蚕。犹喜大江同一味，故应千里共清甘。
二虫::苏轼::君不见水马儿，步步逆流水。大江东流日千里，此虫趯趯长在此。君不见鷃滥堆，决起随冲风。随风一去宿何许，逆风还落蓬蒿中。二虫愚智俱莫测，江边一笑无人识。
陈季常见过三首  其一::苏轼::仕宦常畏人，退居还喜客。君来辄馆我，未觉鸡黍窄。东坡有奇事，已种十亩麦。但得君眼青，不辞奴饭白。
陈季常见过三首  其二::苏轼::送君四十里，只使一帆风。江边千树柳，落我酒杯中。此行非远别，此乐固无穷。但愿长如此，来往一生同。
陈季常见过三首  其三::苏轼::闻君开龟轩，东槛俯乔木。人言君畏事，欲作龟头缩。我知君不然，朝饭仰旸谷。余光幸分我，不死安可独。
谢人惠云巾方舄二首  其一::苏轼::燕尾称呼理未便，剪裁云叶却天然。无心只是青山物，覆顶宜归紫府仙。转觉周家新样俗，未容陶令旧名传。鹿门佳士勤相赠，黑雾玄霜合比肩。
谢人惠云巾方舄二首  其二::苏轼::胡靴短靿格粗疏，古雅无如此样殊。妙手不劳盘作凤，轻身只欲化为凫。魏风褊俭堪羞葛，楚客豪华可笑珠。拟学梁家名解脱，便于禅坐作跏趺。
寒食雨二首  其一::苏轼::自我来黄州，已过三寒食。年年欲惜春，春去不容惜。今年又苦雨，两月秋萧瑟。卧闻海棠花，泥污燕脂雪。暗中偷负去，夜半真有力。何殊病少年，病起头已白。
寒食雨二首  其二::苏轼::春江欲入户，雨势来不已。小屋如渔舟，蒙蒙水云里。空庖煮寒菜，破灶烧湿苇。那知是寒食，但感乌衔纸。君门深九重，坟墓在万里。也拟哭途穷，死灰吹不起。
徐使君分新火::苏轼::临皋亭中一危坐，三见清明改新火。沟中枯木应笑人，钻斫不然谁似我。黄州使君怜久病，分我五更红一朵。从来破釜跃江鱼，只有清诗嘲饭颗。起携蜡炬遶空室，欲事烹煎无一可。为公分作无尽灯，照破十方昏暗锁。
次韵答元素::苏轼::不愁春尽絮随风，但喜丹砂入颊红。流落天涯先有谶，摩挲金狄会当同。蘧蘧未必都非梦，了了方知不落空。莫把存亡悲六客，已将地狱等天宫。
蜜酒歌::苏轼::真珠为浆玉为醴，六月田夫汗流泚。不如春瓮自生香，蜂为耕耘花作米。一日小沸鱼吐沫，二日眩转清光活。三日开瓮香满城，快泻银瓶不须拨。百钱一斗浓无声，甘露微浊醍醐清。君不见南园采花蜂似雨，天教酿酒醉先生。先生年来穷到骨，问人乞米何曾得。世间万事真悠悠，蜜蜂大胜监河侯。
又一首答二犹子与王郎见和::苏轼::脯青苔，炙青蒲，烂蒸鹅鸭乃瓠壶。煮豆作乳脂为酥，高烧油烛斟蜜酒。贫家百物初何有。古来百巧出穷人，搜罗假合乱天真。诗书与我为麹糵，酝酿老夫成搢绅。质非文是终难久，脱冠还作扶犁叟。不如蜜酒无燠寒，冬不加甜夏不酸。老夫作诗殊少味，爱此三篇如酒美。封胡羯末已可怜，不知更有王郎子。
谢陈季常惠一揞巾::苏轼::夫子胸中万斛宽，此巾何事小团团。半升仅漉渊明酒，二寸才容子夏冠。好戴黄金双得胜，休教白苎一生酸。臂弓腰箭何时去，直上阴山取可汗。
赠黄山人::苏轼::面颊照人元自赤，眉毛覆眼见来乌。倦游不拟谈玄牝，示病何妨出白须。绝学已生真定慧，说禅长笑老浮屠。东坡若肯三年住，亲与先生看药炉。
问大冶长老乞桃花茶栽东坡::苏轼::周诗记荼苦，茗饮出近世。初缘厌粱肉，假此雪昏滞。嗟我五亩园，桑麦苦蒙翳。不令寸地闲，更乞茶子蓺。饥寒未知免，已作太饱计。庶将通有无，农末不相戾。春来冻地裂，紫笋森已锐。牛羊烦呵叱，筐筥未敢睨。江南老道人，齿发日夜逝。他年雪堂品，空记桃花裔。
西山戏题武昌王居士::苏轼::江干高居坚关扃，犍耕躬稼角挂经。篙竿系舸菰茭隔，笳鼓过军鸡狗惊。解襟顾影各箕踞，击剑赓歌几举觥。荆笄供脍愧搅聒，干锅更戛甘瓜羹。
次韵孔毅父久旱已而甚雨三首  其一::苏轼::饥人忽梦饭甑溢，梦中一饱百忧失。只知梦饱本来空，未悟真饥定何物。我生无田食破砚，尔来砚枯磨不出。去年太岁空在酉，傍舍壶浆不容乞。今年旱势复如此，岁晚何以黔吾突。青天荡荡呼不闻，况欲稽首号泥佛。瓮中蜥蜴尤可笑，跂跂脉脉何等秩。阴阳有时雨有数，民是天民天自恤。我虽穷苦不如人，要亦自是民之一。形容虽似丧家狗，未肯聑耳争投骨。倒冠落帻谢朋友，独与蚊雷共圭荜。故人嗔我不开门，君视我门谁肯屈。可怜明月如泼水，夜半清光翻我室。风从南来非雨候，且为疲人洗蒸郁。褰裳一和快哉谣，未暇饥寒念明日。
次韵孔毅父久旱已而甚雨三首  其二::苏轼::去年东坡拾瓦砾，自种黄桑三百尺。今年刈草盖雪堂，日炙风吹面如墨。平生懒惰今始悔，老大劝农天所直。沛然例赐三尺雨，造物无心恍难测。四方上下同一云，甘霔不为龙所隔。蓬蒿下湿迎晓耒，灯火新凉催夜织。老夫作罢得甘寝，卧听墙东人响屐。奔流未已坑谷平，折苇枯荷恣漂溺。腐儒粗粝支百年，力耕不受众目怜。破陂漏水不耐旱，人力未至求天全。会当作塘径千步，横断西北遮山泉。四邻相率助举杵，人人知我囊无钱。明年共看决渠雨，饥饱在我宁关天。谁能伴我田间饮，醉倒惟有支头砖。
次韵孔毅父久旱已而甚雨三首  其三::苏轼::天公号令不再出，十日愁霖并为一。君家有田水冒田，我家无田忧入室。不如西州杨道士，万里随身惟两膝。沿流不恶溯亦佳，一叶扁舟任飘突。山芎麦麹都不用，泥行露宿终无疾。夜来饥肠如转雷，旅愁非酒不可开。杨生自言识音律，洞箫入手清且哀。不须更待秋井塌，见人白骨方衔杯。
鱼蛮子::苏轼::江淮水为田，舟楫为室居。鱼虾以为粮，不耕自有余。异哉鱼蛮子，本非左衽徒。连排入江住，竹瓦三尺庐。于焉长子孙，戚施且侏儒。擘水取鲂鲤，易如拾诸途。破釜不着盐，雪鳞芼青蔬。一饱便甘寝，何异獭与狙。人间行路难，踏地出赋租。不如鱼蛮子，驾浪浮空虚。空虚未可知，会当算舟车。蛮子叩头泣，勿语桑大夫。
夜坐与迈联句::苏轼::清风来无边，明月翳复吐。松声满虚空，竹影侵半户。暗枝有惊鹊，坏壁鸣饥鼠。露叶耿高梧，风萤落空庑。微凉感团扇，古意歌白纻。乐哉今夕游，获此陪杖屦。传家诗律细，已自过宗武。短诗膝上成，聊以感怀祖。
次韵和王巩六首  其一::苏轼::君谈阳朔山，不作一钱直。巌藏两头蛇，瘴落千仞翼。雅宜驩兜放，颇讶虞舜陟。暂来已可畏，览镜忧面黑。况子三年囚，苦雾变饮食。吉人终不死，仰荷天地德。我来黄冈下，敧枕江流碧。江南武昌山，向我如咫尺。春蔬黄土软，冻笋苍崖坼。兹行我累君，乃反得安宅。遥知丹穴近，为㔉勾漏石。他年分刀圭，名字挂仙籍。
次韵和王巩六首  其二::苏轼::少年带刀剑，但识从军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛頩将恶。笑我一间茅，妇姑纷六凿。
次韵和王巩六首  其三::苏轼::欲结千年实，先催二月花。故教穷到骨，要使寿无涯。久已逃天网，何须服日华。宾州在何处，为子上栖霞。
次韵和王巩六首  其四::苏轼::邻里有异趣，何妨倾盖新。殊方君莫厌，数面自成亲。默坐无余事，回光照此身。他年赤墀下，玉立看垂绅。
次韵和王巩六首  其五::苏轼::平生我亦轻余子，晚岁人谁念此翁。巧语屡曾遭薏苡，廋词聊复托芎䓖。子还可责同元亮，妻却差贤胜敬通。若问我贫天所赋，不因迁谪始囊空。
次韵和王巩六首  其六::苏轼::君家玉臂贯铜青，下客何时见目成。勤把铅黄记宫样，莫教弦管作蛮声。熏衣渐叹衙香少，拥髻遥怜夜语清。记取北归携过我，南江风浪雪山倾。
吊李台卿::苏轼::我初未识君，人以君为笑。垂头老鹳雀，烟雨霾七窍。敝衣来过我，危坐若持钓。褚裒半面新，鬷蔑一语妙。徐徐涉其澜，极望不可徼。却观元妩媚，士固难轻料。看书眼如月，罅隙靡不照。我老多遗忘，得君如再少。从横通杂艺，甚博且知要。所恨言无文，至老幽不耀。其生世莫识，已死谁复吊。作诗遗故人，庶解俗子谯。
曹既见和复次韵::苏轼::造物本儿嬉，风噫雷电笑。谁令妄惊怪，失匕号万窍。人人走江湖，一一操网钓。偶然连六鳌，便谓此手妙。空令任公子，三岁蹲海徼。长贫固不辞，一死实未料。难将蓍草算，除用佛眼照。何人嗣家学，恨子儿尚少。嗟我与曹君，衰老世不要。空言今无救，奇志后必耀。吟君五字诗，义重千金吊。收藏慎勿出，免使群儿谯。
吊徐德占::苏轼::美人种松柏，欲使低映门。栽培虽易长，流恶病其根。哀哉岁寒姿，肮脏谁与论。竟为明所误，不免刀斧痕。一遭儿女污，始觉山林尊。从来觅栋梁，未省傍篱藩。南山隔秦岭，千树龙蛇奔。大厦若畏倾，万牛何足言。不然老巌壑，合抱枝生孙。死者不可悔，吾将遗后昆。
李委吹笛::苏轼::山头孤鹤向南飞，载我南游到九疑。下界何人也吹笛，可怜时复犯龟兹。
蜀僧明操思归书龙丘子壁::苏轼::久厌劳生能几日，莫将归思扰衰年。片云会得无心否，南北东西只一天。
正月三日点灯会客::苏轼::江上东风浪接天，苦寒无赖破春妍。试开云梦羔儿酒，快泻钱塘药玉船。蚕市光阴非故国，马行灯火记当年。冷烟湿雪梅花在，留得新春作上元。
六年正月二十日复出东门仍用前韵::苏轼::乱山环合水侵门，身在淮南尽处村。五亩渐成终老计，九重新埽旧巢痕。岂惟见惯沙鸥熟，已觉来多钓石温。长与东风约今日，暗香先返玉梅魂。
次韵孔毅父集古人句见赠五首  其一::苏轼::羡君戏集他人诗，指呼市人如使儿。天边鸿鹄不易得，便令作对随家鸡。退之惊笑子美泣，问君久假何时归。世间好句世人共，明月自满千家墀。
次韵孔毅父集古人句见赠五首  其二::苏轼::紫驼之峰人莫识，杂以鸡豚真可惜。今君坐致五侯鲭，尽是猩唇与熊白。路傍拾得半段枪，何必开炉铸矛戟。用之如何在我耳，入手当令君丧魄。
次韵孔毅父集古人句见赠五首  其三::苏轼::天下几人学杜甫，谁得其皮与其骨。划如太华当我前，跛欲上惊崷崒。名章俊语纷交衡，无人巧会当时情。前生子美只君是，信手拈得俱天成。
次韵孔毅父集古人句见赠五首  其四::苏轼::诗人雕刻闲草木，搜抉肝肾神应哭。不如默诵千万首，左抽右取谈笑足。夜吟石鼎声悲秋，可怜好事刘与侯。何当一醉百不问，我欲眠矣君归休。
次韵孔毅父集古人句见赠五首  其五::苏轼::膏明兰臭俱自焚，象牙翠羽戕其身。多言自古为数穷，微中有时堪解纷。痴人但数羊羔儿，不知何者是左慈。千章万句卒非我，急走捉君应已迟。
食甘::苏轼::一双罗帕未分珍，林下先尝愧逐臣。露叶霜枝剪寒碧，金盘玉指破芳辛。清泉蔌蔌先流齿，香雾霏霏欲噀人。坐客殷勤为收子，千奴一掬奈吾贫。
大寒步至东坡赠巢三::苏轼::春雨如暗尘，春风吹倒人。东坡数间屋，巢子谁与邻。空床敛败絮，破灶郁生薪。相对不言寒，哀哉知我贫。我有一瓢酒，独饮良不仁。未能頳我颊，聊复濡子唇。故人千锺禄，驭吏醉吐茵。那知我与子，坐作寒螀呻。努力莫怨天，我尔皆天民。行看花柳动，共享无边春。
元修菜::苏轼::彼美君家菜，铺田绿茸茸。豆荚圆且小，槐芽细而丰。种之秋雨余，擢秀繁霜中。欲花而未萼，一一如青虫。是时青裙女，采撷何匆匆。烝之复湘之，香色蔚其饛。点酒下盐豉，缕橙芼姜葱。那知鸡与豚，但恐放箸空。春尽苗叶老，耕翻烟雨丛。润随甘泽化，暖作青泥融。始终不我负，力与粪壤同。我老忘家舍，楚音变儿童。此物独妩媚，终年系余胸。君归致其子，囊盛勿函封。张骞移苜蓿，适用如葵菘。马援载薏苡，罗生等蒿蓬。悬知东坡下，塉卤化千锺。长使齐安民，指此说两翁。
日日出东门::苏轼::日日出东门，步寻东城游。城门抱关卒，笑我此何求。我亦无所求，驾言写我忧。意适忽忘返，路穷乃归休。悬知百岁后，父老说故侯。古来贤达人，此路谁不由。百年寓华屋，千载归山丘。何事羊公子，不肯过西州。
寄周安孺茶::苏轼::大哉天宇内，植物知几族。灵品独标奇，迥超凡草木。名从姬旦始，渐播桐君录。赋咏谁最先，厥传惟杜育。唐人未知好，论著始于陆。常李亦清流，当年慕高躅。遂使天下士，嗜此偶于俗。岂但中土珍，兼之异邦鬻。鹿门有佳士，博览无不瞩。邂逅天随翁，篇章互赓续。开园颐山下，屏迹松江曲。有兴即挥毫，粲然存简牍。伊予素寡爱，嗜好本不笃。粤自少年时，低徊客京毂。虽非曳裾者，庇荫或华屋。颇见纨绮中，齿牙厌粱肉。小龙得屡试，粪土视珠玉。团凤与葵花，碔砆杂鱼目。贵人自矜惜，捧玩且缄椟。未数日注卑，定知双井辱。于兹事研讨，至味识五六。自尔入江湖，寻僧访幽独。高人固多暇，探究亦颇熟。闻道早春时，携籯赴初旭。惊雷未破蕾，采采不盈掬。旋洗玉泉蒸，芳馨岂停宿。须臾布轻缕，火候谨盈缩。不惮顷间劳，经时废藏蓄。髹筒浄无染，箬笼匀且复。苦畏梅润侵，暖须人气燠。有如刚耿性，不受纤芥触。又若廉夫心，难将微秽渎。晴天敞虚府，石碾破轻绿。永日遇闲宾，乳泉发新馥。香浓夺兰露，色嫩欺秋菊。闽俗竞传夸，丰腴面如粥。自云叶家白，颇胜中山醁。好是一杯深，午窗春睡足。清风击两腋，去欲凌鸿鹄。嗟我乐何深，水经亦屡读。陆子咤中泠，次乃康王谷。蟆培顷曾尝，瓶罂走僮仆。如今老且懒，细事百不欲。美恶两俱忘，谁能强追逐。姜盐拌白土，稍稍从吾蜀。尚欲外形骸，安能徇口腹。由来薄滋味，日饭止脱粟。外慕既已矣，胡为此羁束。昨日散幽步，偶上天峰麓。山圃正春风，蒙茸万旗簇。呼儿为招客，采制聊亦复。地僻谁我从，包藏置厨簏。何尝较优劣，但喜破睡速。况此夏日长，人间正炎毒。幽人无一事，午饭饱蔬菽。困卧北窗风，风微动窗竹。乳瓯十分满，人世真局促。意爽飘欲仙，头轻快如沐。昔人固多癖，我癖良可赎。为问刘伯伦，胡然枕糟麹。
南堂五首  其一::苏轼::江上西山半隠堤，此邦台馆一时西。南堂独有西南向，卧看千帆落浅溪。
南堂五首  其二::苏轼::暮年眼力嗟犹在，多病颠毛却未华。故作明窗书小字，更开幽室养丹砂。
南堂五首  其三::苏轼::他时夜雨困移床，坐厌愁声点客肠。一听南堂新瓦响，似闻东坞小荷香。
南堂五首  其四::苏轼::山家为割千房蜜，稚子新畦五亩蔬。更有南堂堪著客，不忧门外故人车。
南堂五首  其五::苏轼::扫地焚香闭阁眠，簟纹如水帐如烟。客来梦觉知何处，挂起西窗浪接天。
次韵子由种杉竹::苏轼::吏散庭空雀噪檐，闭门独宿夜厌厌。似闻梨枣同时种，应与杉篁刻日添。糟麹有神熏不醉，雪霜夸健巧相沾。先生坐待清阴满，空使人人叹滞淹。
孔毅父妻挽词::苏轼::结褵记初欢，同穴期晚岁。择夫得温峤，生子胜王济。高风相宾友，古义仍兄弟。从君吏隠中，穷达初不计。云何抱沉疾，俯仰便一世。幽阴凄房栊，芳泽在巾袂。百年纵得满，此路行亦逝。那将有限身，长泻无益涕。君文照今古，不比山石脆。当观千字诔，宁用百金瘗。
初秋寄子由::苏轼::百川日夜逝，物我相随去。惟有宿昔心，依然守故处。忆在怀远驿，闭门秋暑中。藜羹对书史，挥汗与子同。西风忽凄厉，落叶穿户牖。子起寻袷衣，感叹执我手。朱颜不可恃，此语君莫疑。别离恐不免，功名定难期。当时已凄断，况此两衰老。失途既难追，学道恨不早。买田秋已议，筑室春当成。雪堂风雨夜，已作对床声。
和黄鲁直食笋次韵::苏轼::饱食有残肉，饥食无余菜。纷然生喜怒，似被狙公卖。尔来谁独觉，凛凛白下宰。一饭在家僧，至乐甘不坏。多生味蠹简，食笋乃余债。萧然映樽俎，未肯杂菘芥。君看霜雪姿，童稚已耿介。胡为遭暴横，三嗅不忍嘬。朝来忽解箨，势迫风雷噫。尚可饷三闾，饭筒缠五采。
闻子由为郡僚所捃恐当去官::苏轼::少学不为身，宿志固有在。虽然敢自必，用舍置度外。天初若相我，发迹造宏大。岂敢负所付，捐躯欲投会。宁知事大谬，举步得狼狈。我已无可言，堕甑难追悔。子虽仅自免，鸡肋安足赖。低回畏罪罟，黾勉敢言退。若人疑或使，为子得微罪。时哉归去来，共抱东坡耒。
次韵王巩南迁初归二首  其一::苏轼::问君谪南宾，野葛食几尺。逢人瘴发黄，入市胡眼碧。三年不易过，坐睨倚天壁。归来貌如故，妙语仍破镝。那能废诗酒，亦未妨禅寂。愿为尚书郎，还赐上方舄。
次韵王巩南迁初归二首  其二::苏轼::江家旧池台，修竹围一尺。归来万事非，惟见秦淮碧。平生痛饮处，遗墨鸦栖壁。西来故父客，金印杂鸣镝。三槐老更茂，花絮春寂寂。中微未可料，家庙藏赤舄。
孔毅父以诗戒饮酒问买田且乞墨竹次其韵::苏轼::酒中真复有何好，孟生虽贤未闻道。醉时万虑一埽空，醒后纷纷如宿草。十年揩洗见真妄，石女无儿焦谷槁。此身何异贮酒瓶，满辄予人空自倒。武昌痛饮岂吾意，性不违人遭客恼。君家长松十亩阴，借我一庵聊洗心。我田方寸耕不尽，何用百顷糜千金。枕书睡熟呼不起，好学怜君工杂拟。且将墨竹换新诗，润色何须待东里。
子由作二颂颂石台长老问公手写莲经字如黑蚁且诵万遍胁不至席二十余年予亦作二首  其一::苏轼::眼前扰扰黑蚍蜉，口角霏霏白唾珠。要识吾师无碍处，试将烧却看瞋无。
子由作二颂颂石台长老问公手写莲经字如黑蚁且诵万遍胁不至席二十余年予亦作二首  其二::苏轼::眼睛心地两虚圆，胁不沾床二十年。谁信吾师非不睡，睡蛇已死得安眠。
邓忠臣母周氏挽词::苏轼::微生真草木，无处谢天力。慈颜如春风，不见桃李实。古今抱此恨，有志俯仰失。公子岂先知，战战常惜日。吾君日月照，委曲到肝鬲。哀哉人子心，吾何爱一邑。家庭拜前后，粲然发笑色。岂比黄壤下，焚瘗千金璧。若人道德人，视此亦戏剧。聊偿曾闵意，遽与仙佛寂。孤累卧江渚，永望坟墓隔。作诗相楚挽，感动泪再滴。
和蔡景繁海州石室::苏轼::芙蓉仙人旧游处，苍藤翠壁初无路。戏将桃核裹黄泥，石间散掷如风雨。坐令空山作锦绣，倚天照海花无数。花间石室可容车，流苏宝盖窥灵宇。何年霹雳起神物，玉棺飞出王乔墓。当时醉卧动千日，至今石缝余糟醑。仙人一去五十年，花老室空谁作主。手植数松今偃盖，苍髯白甲低琼户。我来取酒酹先生，后车仍载胡琴女。一声冰铁散巌谷，海为澜翻松为舞。尔来心赏复何人，持节中郎醉无伍。独临断岸呼日出，红波碧𪩘相吞吐。径寻我语觅余声，拄杖彭铿叩铜鼓。长篇小字远相寄，一唱三叹神凄楚。江风海雨入牙颊，似听石室胡琴语。我今老病不出门，海山巌洞知何许。门外桃花自开落，床头酒瓮生尘土。前年开合放柳枝，今年洗心归佛祖。梦中旧事时一笑，坐觉俯仰成今古。愿君不用刻此诗，东海桑田真旦暮。
喜王定国北归第五桥::苏轼::白露凄风洗瘴烟，梦回相对两凄然。雀罗廷尉非当日，鸠杖先生愈少年。世事饱谙思缩手，主恩未报耻归田。谁怜第五桥边水，独照台州老郑虔。
徐君猷挽词::苏轼::一舸南游遂不归，清江赤壁照人悲。请看行路无从涕，尽是当年不忍欺。雪后独来栽柳处，竹间行复采茶时。山城散尽樽前客，旧恨新愁只自知。
橄榄::苏轼::纷纷青子落红盐，正味森森苦且严。待得微甘回齿颊，已输崖蜜十分甜。
东坡::苏轼::雨洗东坡月色清，市人行尽野人行。莫嫌荦确坡头路，自爱铿然曳杖声。
生日王郎以诗见庆次其韵并寄茶二十一片::苏轼::折杨新曲万人趋，独和先生于𫇭于。但信椟藏终自售，岂知碗脱本无橅。朅从冰叟来游宦，肯伴臞仙亦号儒。棠棣并为天下士，芙蓉曾到海边郛。不嫌雾谷霾松柏，终恐虹梁荷栋桴。高论无穷如锯屑，小诗有味似连珠。感君生日遥称寿，祝我余年老不枯。未办报君青玉案，建溪新餠截云腴。
和秦太虚梅花::苏轼::西湖处士骨应槁，只有此诗君压倒。东坡先生心已灰，为爱君诗被花恼。多情立马待黄昏，残雪消迟月出早。江头千树春欲暗，竹外一枝斜更好。孤山山下醉眠处，点缀裙腰纷不扫。万里春随逐客来，十年花送佳人老。去年花开我已病，今年对花还草草。不知风雨卷春归，收拾余香还畀昊。
再和潜师::苏轼::化工未议苏群槁，先向寒梅一倾倒。江南无雪春瘴生，为散冰花除热恼。风清月落无人见，洗妆自趁霜钟早。惟有飞来双白鹭，玉羽琼枝鬬清好。吴山道人心似水，眼浄尘空无可埽。故将妙语寄多情，横机欲试东坡老。东坡习气除未尽，时复长篇书小草。且撼长条餐落英，忍饥未拟穷呼昊。
海棠::苏轼::东风袅袅泛崇光，香雾空蒙月转廊。只恐夜深花睡去，故烧高烛照红妆。
次韵曹九章见赠::苏轼::蘧瑗知非我所师，流年已似手中蓍。正平独肯从文举，中散何曾靳孝尼。卖剑买牛真欲老，得钱沽酒更无疑。鸡豚异日为同社，应有千篇唱和诗。
上巳日与二三子携酒出游随所见辄作数句明日集之为诗故辞无伦次::苏轼::薄云霏霏不成雨，杖藜晓入千花坞。柯丘海棠吾有诗，独笑深林谁敢侮。三杯卯酒人径醉，一枕春眠日亭午。竹间老人不读书，留我闭门谁教汝。出檐藂枳十围大，写真素壁千蛟舞。东坡作塘今几尺，携酒一劳农工苦。却寻流水出东门，坏垣古堑花无主。卧开桃李为谁妍，对立䴔䴖相媚妩。开樽藉草劝行路，不惜春衫污泥土。褰裳共过春草亭，扣门却入韩家圃。辘轳绳断井深碧，秋千挂索人何所。映帘空复小桃枝，乞浆不见譍门女。南上古台临断岸，雪阵翻空迷仰俯。故人馈我玉叶羹，水冷烟消谁为煮。崎岖束缊下荒径，娅姹隔花闻好语。更随落景尽余樽，却傍孤城得僧宇。主人劝我洗足眠，倒床不必闻钟鼓。明朝门外泥一尺，始悟三更雨如许。平生所向无一遂，兹游何事天不阻。固知我友不终穷，岂弟君子神所予。
刘监仓家煎米粉作餠子余云为甚酥潘邠老家造逡巡酒余饮之云莫作醋错著水来否后数日携家饮郊外因作小诗戏刘公求之::苏轼::野饮花间百物无，杖头惟挂一葫芦。已倾潘子错著水，更觅君家为甚酥。
赠杨耆::苏轼::孤村渐雨逐秋凉，逆旅愁人怨夜长。不寐相看惟枥马，悲歌互答有寒螀。天寒滞穗犹横亩，岁晚空机任倚墙。劝尔一杯聊复睡，人间贫富海茫茫。
别黄州::苏轼::病疮老马不任鞿，犹向君王得敝帏。桑下岂无三宿恋，樽前聊与一身归。长腰尚载撑肠米，阔领先裁盖瘿衣。投老江湖终不失，来时莫遣故人非。
和参寥::苏轼::芥舟只合在坳堂，纸帐心期老孟光。不道山人今忽去，晓猿啼处月茫茫。
过江夜行武昌山闻黄州鼓角::苏轼::清风弄水月衔山，幽人夜度吴王岘。黄州鼓角亦多情，送我南来不辞远。江南又闻出塞曲，半杂江声作悲健。谁言万方声一槩，鼍愤龙愁为余变。我记江边枯柳树，未死相逢真识面。他年一叶溯江来，还吹此曲相迎饯。
岐亭五首  其一::苏轼::昨日云阴重，东风融雪汁。远林草木暗，近舍烟火湿。下有隠君子，啸歌方自得。知我犯寒来，呼酒意颇急。抚掌动邻里，遶村捉鹅鸭。房栊锵器声，蔬果照巾羃。久闻蒌蒿美，初见新芽赤。洗盏酌鹅黄，磨刀削熊白。须臾我径醉，坐睡落巾帻。醒时夜向阑，唧唧铜瓶泣。黄州岂云远，但恐朋友缺。我当安所主，君亦无此客。朝来静庵中，惟见峰峦集。
岐亭五首  其二::苏轼::我哀篮中蛤，闭口护残汁。又哀网中鱼，开口吐微湿。刳肠彼交病，过分我何得。相逢未寒温，相劝此最急。不见卢怀慎，烝壶似烝鸭。坐客皆忍笑，髠然发其羃。不见王武子，每食刀几赤。琉璃载烝，中有人乳白。卢公信寒陋，衰发得满帻。武子虽豪华，未死神已泣。先生万金璧，护此一蚁缺。一年如一梦，百岁真过客。君无废此篇，严诗编杜集。
岐亭五首  其三::苏轼::君家蜂作窠，岁岁添漆汁。我身牛穿鼻，卷舌聊自湿。二年三过君，此行真得得。爱君似剧孟，扣门知缓急。家有红颊儿，能唱绿头鸭。行当隔帘见，花雾轻羃羃。为我取黄封，亲拆官泥赤。仍须烦素手，自点叶家白。乐哉无一事，十年不蓄帻。闭门弄添丁，哇笑杂呱泣。西方正苦战，谁补将帅缺。披图见八阵，合散更主客。不须亲戎行，坐论教君集。
岐亭五首  其四::苏轼::酸酒如虀汤，甜酒如蜜汁。三年黄州城，饮酒但饮湿。我如更拣择，一醉岂易得。几思压茅柴，禁网日夜急。西邻推瓮盎，醉倒猪与鸭。君家大如掌，破屋无遮羃。何从得此酒，冷面妒君赤。定应好事人，千石供李白。为君三日醉，蓬发不暇帻。夜深欲逾垣，卧想春瓮泣。君奴亦笑我，鬓齿行秃缺。三年已四至，岁岁遭恶客。人生几两屐，莫厌频来集。
岐亭五首  其五::苏轼::枯松强钻膏，槁竹欲沥汁。两穷相值遇，相哀莫相湿。不知我与君，交游竟何得。心法幸相语，头然未为急。愿为穿云鹘，莫作将雏鸭。我行及初夏，煮酒映疏羃。故乡在何许，西望千山赤。兹游定安归，东泛万顷白。一欢宁复再，起舞花堕帻。将行出苦语，不用儿女泣。吾非固多矣，君岂无一缺。各念别时言，闭户谢众客。空堂浄扫地，虚白道所集。
初入庐山三首  其一::苏轼::青山若无素，偃蹇不相亲。要识庐山面，他年是故人。
初入庐山三首  其二::苏轼::自昔怀清赏，神游杳霭间。如今不是梦，真个在庐山。
初入庐山三首  其三::苏轼::芒鞋青竹杖，自挂百钱游。可怪深山里，人人识故侯。
世传徐凝瀑布诗云一条界破青山色至为尘陋又伪作乐天诗称美此句有赛不得之语乐天虽涉浅易然岂至是哉乃戏作一绝::苏轼::帝遣银河一派垂，古来惟有谪仙词。飞流溅沫知多少，不与徐凝洗恶诗。
圆通禅院先君旧游也四月二十四日晚至宿焉明日先君忌日也乃手写宝积献盖颂佛一偈以赠长老仙公仙公抚掌笑曰昨夜梦宝盖飞下着处辄出火岂此祥乎乃作是诗院有蜀僧宣逮事讷长老识先君云::苏轼::石耳峰头路接天，梵音堂上月临泉。此生初饮庐山水，他日徒参雪窦禅。袖里宝书犹未出，梦中飞盖已先传。何人更识嵇中散，野鹤昂藏未是仙。
子由在筠作东轩记或戏之为东轩长老其婿曹焕往筠余作一绝句送曹以戏子由曹过庐山以示圆通慎长老慎欣然亦作一绝送客出门归入室趺坐化去子由闻之仍作二绝一以答余一以答慎明年余过圆通始得其详乃追次慎韵  其一::苏轼::君到高安几日回，一时斗擞旧尘埃。赠君一笼牢收取，盛取东轩长老来。
子由在筠作东轩记或戏之为东轩长老其婿曹焕往筠余作一绝句送曹以戏子由曹过庐山以示圆通慎长老慎欣然亦作一绝送客出门归入室趺坐化去子由闻之仍作二绝一以答余一以答慎明年余过圆通始得其详乃追次慎韵  其二::苏轼::大士何曾有生死，小儒底处觅穷通。偶留一鸡千山上，散作人间万窍风。
余过温泉壁上有诗云直待众生总无垢我方清冷混常流问人云长老可遵作遵已退居圆通亦作一绝::苏轼::石龙有口口无根，自在流泉谁吐吞。若信众生本无垢，此泉何处觅寒温。
书李公择白石山房::苏轼::偶寻流水上崔嵬，五老苍颜一笑开。若见谪仙烦寄语，康山头白早归来。
庐山二胜 开先漱玉亭::苏轼::高巌下赤日，深谷来悲风。擘开青玉峡，飞出两白龙。乱沫散霜雪，古潭摇清空。余流滑无声，快泻双石谼。我来不忍去，月出飞桥东。荡荡白银阙，沉沉水精宫。愿随琴高生，脚踏赤𩽼公。手持白芙蕖，跳下清泠中。
庐山二胜 栖贤三峡桥::苏轼::吾闻太山石，积日穿线溜。况此百雷霆，万世与石鬬。深行九地底，险出三峡右。长输不尽溪，欲满无底窦。跳波翻潜鱼，震响落飞狖。清寒入山骨，草木尽坚瘦。空蒙烟霭间，澒洞金石奏。弯弯飞桥出，潋潋半月彀。玉渊神龙近，雨雹乱晴昼。垂瓶得清甘，可咽不可漱。
赠东林总长老::苏轼::溪声便是广长舌，山色岂非清浄身。夜来八万四千偈，他日如何举似人。
题西林壁::苏轼::横看成岭侧成峰，远近高低总不同。不识庐山真面目，只缘身在此山中。
自兴国往筠宿石田驿南二十五里野人舍::苏轼::溪上青山三百叠，快马轻衫来一抹。倚山修竹有人家，横道清泉知我渴。芒鞋竹杖自轻软，蒲荐松床亦香滑。夜深风露满中庭，惟有孤萤自开阖。
过建昌李野夫公择故居::苏轼::彭蠡东北源，庐阜西南麓。何人修水上，种此一双玉。思之不可见，破宅余修竹。四邻戒莫犯，十亩森似束。我来仲夏初，解箨呈新绿。幽鸟向我鸣，野人留我宿。徘徊不忍去，微月挂乔木。遥想他年归，解组巾一幅。对床老兄弟，夜雨鸣竹屋。卧听邻寺钟，书窗有残烛。
将至筠先寄迟适远三犹子::苏轼::露宿风餐六百里，明朝饮马南江水。未见丰盈犀角儿，先逢玉雪王郎子。对床欲作连夜语，念汝还须戴星起。夜来梦见小於菟，犹是髧髦垂两耳。忆过济南春未动，三子出迎残雪里。我时移守古河东，酒肉淋漓浑舍喜。而今憔悴一羸马，逆旅担夫相汝尔。出城见我定惊嗟，身健穷愁不须耻。我为乃翁留十日，掣电一欢何足恃。惟当火急作新诗，一醉两翁胜酒美。
端午游真如迟适远从子由在酒局::苏轼::一与子由别，却数七端午。身随彩丝系，心与昌歜苦。今年匹马来，佳节日夜数。儿童喜我至，典衣具鸡黍。水餠既怀乡，饭筒仍愍楚。谓言必一醉，快作西川语。宁知是官身，糟麹困熏煮。独携三子出，古刹访禅祖。高谈付梁罗，诗力到阿虎。归来一调笑，慰此长龃龉。
别子由三首兼别迟  其一::苏轼::知君念我欲别难，我今此别非他日。风里杨花虽未定，雨中荷叶终不湿。三年磨我费百书，一见何止得双璧。愿君亦莫嗟留滞，六十小劫风雨疾。
别子由三首兼别迟  其二::苏轼::先君昔爱洛城居，我今亦过嵩山麓。水南卜筑吾岂敢，试向伊川买修竹。又闻缑山好泉眼，傍市穿林泻冰玉。遥想茅轩照水开，两翁相对清如鹄。
别子由三首兼别迟  其三::苏轼::两翁归隠非难事，惟要传家好儿子。忆昔汝翁如汝长，笔头一落三千字。世人闻此皆大笑，慎勿生儿两翁似。不知樗栎荐明堂，何似盐车压千里。
初别子由至奉新作::苏轼::双鹊先我来，飞上东轩背。书随好梦到，人与佳节会。一欢难把玩，回首了无在。却渡来时溪，断桥号浅濑。茫茫暑天阔，霭霭孤城背。青山眊矂中，落日凄凉外。盛衰岂我意，离合非所碍。何以解我忧，粗了一事大。
筠州还白塔铺歇马::苏轼::甘山庐阜郁相望，林隙熹微漏日光。吴国晚蚕初断叶，占城蚤稻欲移秧。迢迢涧水随人急，冉冉巌花扑马香。望眼尽从飞鸟远，白云深处是吾乡。
同年程筠德林求先坟二诗 思成堂::苏轼::宰树连山谷，祠堂照路隅。养松无触鹿，助祭有驯乌。归梦先寒食，儿啼到白须。遥知邻里化，醉叟道争扶。
同年程筠德林求先坟二诗 归真亭::苏轼::旧笑桓司马，今师郑大夫。不知徂岁月，空觉老楸梧。祭礼传家法，阡名载版图。会看千字诔，木杪见龟趺。
陶骥子骏佚老堂二首  其一::苏轼::文举与元礼，尚得称世旧。渊明吾所师，夫子乃其后。挂冠不待年，亦岂为五斗。我歌归来引，千载信尚友。相逢黄卷中，何似一杯酒。君醉我且归，明朝许来否。
陶骥子骏佚老堂二首  其二::苏轼::我从庐山来，目送孤飞云。路逢陆道士，知是千岁人。试问当时友，虎溪已埃尘。似闻佚老堂，知是几世孙。能为五字诗，仍戴漉酒巾。人呼小靖节，自号葛天民。
和李太白::苏轼::寄卧虚寂堂，月明浸疏竹。泠然洗我心，欲饮不可掬。流光发永叹，自昔非余独。行年四十九，还此北窗宿。缅怀卓道人，白首寓医卜。谪仙固远矣，此士亦难复。世道如弈棋，变化不容覆。惟应玉芝老，待得蟠桃熟。
次韵道潜留别::苏轼::为闻庐岳多真隠，故就高人断宿攀。已喜禅心无别语，尚嫌剃发有诗斑。异同更莫疑三语，物我终当付八还。到后与君开北户，举头三十六青山。
郭祥正家醉画竹石壁上郭作诗为谢且遗二古铜剑::苏轼::空肠得酒芒角出，肝肺槎牙生竹石。森然欲作不可回，吐向君家雪色壁。平生好诗仍好画，书墙涴壁长遭骂。不瞋不骂喜有余，世间谁复如君者。一双铜剑秋水光，两首新诗争剑铓。剑在床头诗在手，不知谁作蛟龙吼。
龙尾砚歌::苏轼::黄琮白琥天不惜，顾恐贪夫死怀璧。君看龙尾岂石材，玉德金声寓于石。与天作石来几时，与人作砚初不辞。诗成鲍谢石何与，笔落锺王砚不知。锦茵玉匣俱尘垢，𢭏练支床亦何有。况瞋苏子凤咮铭，戏语相嘲作牛后。碧天照水风吹云，明窗大几清无尘。我生天地一闲物，苏子亦是支离人。麤言细语都不择，春蚓秋蛇随意画。愿从苏子老东坡，仁者不用生分别。
张近几仲有龙尾子石砚以铜剑易之::苏轼::我家铜剑如赤蛇，君家石砚苍璧椭而漥。君持我剑向何许，大明宫里玉佩鸣冲牙。我得君砚亦安用，雪堂窗下尔雅笺虫虾。二物与人初不异，飘落高下随风花。蒯缑玉具皆外物，视草草玄无等差。君不见秦赵城易璧，指图睨柱相矜夸。又不见二生妾换马，骄鸣啜泣思其家。不如无情两相与，永以为好譬之桃李与琼华。
张作诗送砚反剑乃和其诗卒以剑归之::苏轼::赠君长铗君当歌，每食无鱼叹委蛇。一朝得见暴公子，櫑具欲与冠争峨。岂比杜陵贫病叟，终日长镵随短蓑。斩蛟刺虎老无力，带牛佩犊吏所诃。故将换砚岂无意，恐君雕琢伤天和。作诗反剑亦何谓，知君欲以诗相磨。报章苦恨无好语，试向君砚求余波。诗成剑往砚应笑，那将屋漏供悬河。
去岁九月二十七日在黄州生子遁小名干儿颀然颖异至今年七月二十八日病亡于金陵作二诗哭之  其一::苏轼::吾年四十九，羁旅失幼子。幼子真吾儿，眉角生已似。未期观所好，蹁跹逐书史。摇头却梨栗，似识非分耻。吾老常鲜欢，赖此一笑喜。忽然遭夺去，恶业我累尔。衣薪那免俗，变灭须臾耳。归来怀抱空，老泪如泻水。
去岁九月二十七日在黄州生子遁小名干儿颀然颖异至今年七月二十八日病亡于金陵作二诗哭之  其二::苏轼::我泪犹可拭，日远当日忘。母哭不可闻，欲与汝俱亡。故衣尚悬架，涨乳已流床。感此欲忘生，一卧终日僵。中年忝闻道，梦幻讲已详。储药如丘山，临病更求方。仍将恩爱刃，割此衰老肠。知迷欲自反，一恸送余伤。
叶涛致远见和二诗复次其韵  其一::苏轼::平生无一女，谁复叹耳耳。滞留生此儿，足慰周南史。那知非真实，造化聊戏尔。烦恼初无根，恩爱为种子。烦公为假说，反复相指似。欲除苦海浪，先干爱河水。弃置一寸鳞，悠然笑侯喜。为公写余习，瓶罍一时耻。
叶涛致远见和二诗复次其韵  其二::苏轼::闻公少已悟，拄杖久倚床。笑我老而痴，负鼓欲求亡。庶几东门子，柱史安敢望。嗜毒戏猛兽，虑患先不详。囊破蛇已走，尚未省啮伤。妙哉两篇诗，洗我千结肠。黠蚕不作茧，未老辄自僵。永谢汤火厄，泠然超无方。
次荆公韵四绝  其一::苏轼::青李扶疏禽自来，清真逸少手亲栽。深红浅紫从争发，雪白鹅黄也斗开。
次荆公韵四绝  其二::苏轼::斫竹穿花破绿苔，小诗端为觅桤栽。细看造物初无物，春到江南花自开。
次荆公韵四绝  其三::苏轼::骑馿渺渺入荒陂，想见先生未病时。劝我试求三亩宅，从公已觉十年迟。
次荆公韵四绝  其四::苏轼::甲第非真有，闲花亦偶栽。聊为清浄供，却对道人开。
张庖民挽词::苏轼::东晋巾车令，西京执戟郎。甘心向山水，结发事文章。故自轻千户，何曾羡一囊。天高鬼神恶，骨朽姓名芳。庾岭铭旌暗，秦淮旧宅荒。吾诗不用刻，妙语有黄香。
次韵叶致远见赠::苏轼::欲求五亩寄樵苏，所至迟留似贾胡。信命不须歌去汝，逢人未免叹犹吾。人皆劝我杯中物，我独怜君屋上乌。一技文章何足道，要知摩诘是文殊。
次韵致远::苏轼::长笑右军称草圣，不如东野以诗鸣。乐天自爱吟淮月，怀祖无劳听角声。
次韵段缝见赠::苏轼::季子东周负郭田，须知力穑是家传。细思种薤五十本，大胜取禾三百廛。若得与君连北巷，故应终老忘西川。短衣匹马非吾事，只拟关门不问天。
次韵杭人裴维甫::苏轼::余杭门外叶飞秋，尚记居人挽去舟。一别临平山上塔，五年云梦泽南州。凄凉楚些缘吾发，邂逅秦淮为子留。寄谢西湖旧风月，故应时许梦中游。
题孙思邈真::苏轼::先生一去五百载，犹在峨眉西崦中。自为天仙足官府，不应尸解坐虻虫。
戏作𫚔鱼一绝::苏轼::粉红石首仍无骨，雪白河不药人。寄语天公与河伯，何妨乞与水精鳞。
次韵答宝觉::苏轼::芒鞋竹杖布行缠，遮莫千山与万山。从来无脚不解滑，谁信石头行路难。
同王胜之游蒋山::苏轼::到郡席不暖，居民空惘然。好山无十里，遗恨恐他年。欲款南朝寺，同登北郭船。朱门收画戟，绀宇出青莲。夹路苍髯古，迎人翠麓偏。龙腰蟠故国，鸟爪寄层巅。竹杪飞华屋，松根泫细泉。峰多巧障日，江远欲浮天。略彴横秋水，浮图插暮烟。归来踏人影，云细月娟娟。
至真州再和二首  其一::苏轼::老手王摩诘，穷交孟浩然。论诗曾伴直，话旧已忘年。北上难陪骥，东行且趁船。离亭花映肉，醉眼鹭窥莲。柂转三山没，风回五两偏。荒祠过瓜步，古甃堕松巅。闻道清香阁，新𥬠白玉泉。莫教门掩夜，坐待月流天。小院檀槽闹，空庭桦独烟。公诗便堪唱，为付小婵娟。
至真州再和二首  其二::苏轼::公颜如雪柏，千载故依然。笑我无根柳，空中不待年。肯留归阙旆，坐待逆风船。特许门传籥，那知箭起莲。相逢月上后，小语坐西偏。流落千帆侧，追思百尺巅。躬耕怀谷口，水石羡平泉。茅屋归元亮，霓裳醉乐天。行闻宣室召，归近御炉烟。未用歌池上，随宜教李娟。
眉子石砚歌赠胡訚::苏轼::君不见成都画手开十眉，横云却月争新奇。游人指点小颦处，中有渔阳胡马嘶。又不见王孙青琐横双碧，肠断浮空远山色。书生性命何足论，坐费千金买消渴。尔来丧乱愁天公，谪向君家书砚中。小窗虚幌相妩媚，令君晓梦生春红。毘耶居士谈空处，结习已空花不住。试教天女为磨铅，千偈澜翻无一语。
赠袁陟::苏轼::是身如虚空，万物皆我储。胡为强分别，百金买田庐。不见袁夫子，神马载尻舆。游乎无何有，一饭不愿余。官湖为我池，学舍为我居。何以遗子孙，此身自籧篨。薰风暗杨柳，秋水静芙蕖。应观我知子，不怪子知鱼。
次韵蒋颖叔::苏轼::月明惊鹊未安枝，一棹飘然影自随。江上秋风无限浪，枕中春梦不多时。琼林花草闻前语，罨画溪山指后期。岂敢便为鸡黍约，玉堂金殿要论思。
次韵滕元发许仲涂秦少游::苏轼::二公诗格老弥新，醉后狂吟许野人。坐看青丘吞泽芥，自惭黄潦荐溪蘋。两邦旌纛光相照，十亩锄犁手自亲。何似秦郎妙天下，明年献颂请东巡。
以玉带施元长老元以衲裙相报次韵二首  其一::苏轼::病骨难堪玉带围，钝根仍落箭锋机。欲教乞食歌姬院，故与云山旧衲衣。
以玉带施元长老元以衲裙相报次韵二首  其二::苏轼::此带阅人如传舍，流传到我亦悠哉。锦袍错落差相称，乞与佯狂老万回。
送金山乡僧归蜀开堂::苏轼::撞钟浮玉山，迎我三千指。众中闻謦欬，未语知乡里。我非个中人，何以默识子。振衣忽归去，只影千山里。涪江与中泠，共此一味水。冰盘荐琥珀，何似糖霜美。
送沈逵赴广南::苏轼::嗟我与君皆丙子，四十九年穷不死。君随幕府战西羌，夜渡冰河斫云垒。飞尘涨天箭洒甲，归对妻孥真梦耳。我谪黄冈四五年，孤舟出没烟波里。故人不复通问讯，疾病饥寒疑死矣。相逢握手一大笑，白发苍颜略相似。我方北渡脱重江，君复南行轻万里。功名如幻何足计，学道有涯真可喜。勾漏丹砂已付君，汝阳瓮盎吾何耻。君归赴我鸡黍约，买田筑室从今始。
豆粥::苏轼::君不见滹沱流澌车折轴，公孙仓皇奉豆粥。湿薪破灶自燎衣，饥寒顿解刘文叔。又不见金谷敲冰草木春，帐下烹煎皆美人。萍虀豆粥不传法，咄嗟而办石季伦。干戈未解身如寄，声色相缠心已醉。身心颠倒不自知，更识人间有真味。岂如江头千顷雪色芦，茅檐出没晨烟孤。地碓舂秔光似玉，沙瓶煮豆软如酥。我老此身无着处，卖书来问东家住。卧听鸡鸣粥熟时，蓬头曳履君家去。
秦少游梦发殡而葬之者云是刘发之柩是岁发首荐秦以诗贺之刘泾亦作因次其韵::苏轼::君看三代士执雉，本以杀身为小补。居官死职士死绥，梦尸得官真古语。五行胜己斯为官，官如草木吾如土。仕而未禄犹宾客，待以纯臣盖非古。馈焉曰献称寡君，岂比公卿相尔汝。世衰道微士失已，得丧悲欢反其故。草袍芦棰相妩媚，饮食嬉游事群聚。曲江船舫月灯球，是谓舞殡而歌墓。看花走马到东野，余子纷纷何足数。二生年少两豪逸，诗酒不知轩冕苦。故令将仕梦发棺，劝子勿为官所腐。涂车刍灵皆假设，着眼细看君勿误。时来聊复一飞鸣，进隠不须烦伍举。
金山梦中作::苏轼::江东贾客木绵裘，会散金山月满楼。夜半潮来风又熟，卧吹箫管到扬州。
次韵周穜惠石铫::苏轼::铜腥铁涩不宜泉，爱此苍然深且宽。蟹眼翻波汤已作，龙头拒火柄犹寒。姜新盐少茶初熟，水渍云蒸藓未干。自古函牛多折足，要知无脚是轻安。
赠潘谷::苏轼::潘郎晓踏河阳春，明珠白璧惊市人。那知望拜马蹄下，胸中一斛泥与尘。何似墨潘穿破褐，琅琅翠餠敲玄笏。布衫漆黑手如龟，未害冰壶贮秋月。世人重耳轻目前，区区张李争媸妍。一朝入海寻李白，空看人间画墨仙。
蒜山松林中可卜居余欲僦其地地属金山故作此诗与金山元长老::苏轼::魏王大瓠无人识，种成何翅实五石。不辞破作两大樽，只忧水浅江湖窄。我材濩落本无用，虚名惊世终何益。东方先生好自誉，孟贲子路并为一。杜陵布衣老且愚，信口自比契与稷。暮年欲学柳下惠，嗜好酸咸不相入。金山也是不羁人，早岁闻名晚相得。我醉而嬉欲仙去，傍人笑倒山谓实。问我此身何所归，笑指浮休百年宅。蒜山幸有闲田地，招此无家一房客。
苏子容母陈夫人挽词::苏轼::苏陈甥舅真冰玉，正始风流起颓俗。夫人高节称其家，凛凛寒松映修竹。鸡鸣为善日日新，八十三年如一晨。岂惟家室宜寿母，实与朝廷生异人。忘躯殉国乃吾子，三仕何曾知愠喜。不须拥笏强垂鱼，我视去来皆梦尔。诵诗相挽真区区，墓碑千字多遗余。他年太史取家传，知有班昭续汉书。
王中甫哀辞::苏轼::生刍不独比前人，束藁端能废谢鲲。子达想无身后念，吾衰不复梦中论。已知毅豹为均死，未识荆凡定孰存。堪笑东坡痴钝老，区区犹记刻舟痕。
广陵后园题扇子::苏轼::露叶风枝晓自匀，绿阴青子浄无尘。闲吟遶屋扶疏句，须信渊明是可人。
徐大正闲轩::苏轼::冰蚕不知寒，火鼠不知暑。知闲见闲地，已觉非闲侣。君看东坡翁，懒散谁比数。形骸堕醉梦，生事委尘土。早眠不见灯，晚食或敧午。卧看盗取毡，坐视麦漂雨。语希舌颊强，行少腰脚偻。五年黄州城，不蹋黄州鼓。人言我闲客，置此闲处所。问闲作何味，如眼不自睹。颇讶徐孝廉，得闲能几许。介子愿奉使，翁归备文武。应缘不耐闲，名字挂庭宇。我诗为闲作，更得不闲语。君如汗血驹，转盼略燕楚。莫嫌銮辂重，终胜盐车苦。
十一月十三日与几先自竹西来访庆老不见独与君卿供奉蟾知客东阁道话久之::苏轼::卷卷长廊走黄叶，席帘垂地香烟歇。主人待来终不来，火红销尽灰如雪。
别择公::苏轼::黍离不复闵宗周，何暇雷塘吊一丘。若问西来师祖意，竹西歌吹是扬州。
邵伯梵行寺山茶::苏轼::山茶相对阿谁栽，细雨无人我独来。说似与君君不会，烂红如火雪中开。
高邮陈直躬处士画雁二首  其一::苏轼::野雁见人时，未起意先改。君从何处看，得此无人态。无乃槁木形，人禽两自在。北风振枯苇，微雪落璀璀。惨淡云水昏，晶荧沙砾碎。弋人怅何慕，一举渺江海。
高邮陈直躬处士画雁二首  其二::苏轼::众禽事纷争，野雁独闲洁。徐行意自得，俯仰若有节。我衰寄江湖，老伴杂鹅鸭。作书问陈子，晓景画苕霅。依依聚圆沙，稍稍动斜月。先鸣独鼓翅，吹乱芦花雪。
蔡景繁官舍小阁::苏轼::使君不独东南美，典型尚记先君子。戏嘲王叟短辕车，肯为徐郎书纸尾。三年弭节江湖上，千首放怀风月里。手开西阁坐虚明，目浄东溪照清泚。素琴浊酒容一榻，落霞孤鹜供千里。大舫何时系门柳，小诗屡欲书窗纸。文昌新构满鹓鸾，都邑正喧收杞梓。相逢一醉岂有命，南来寂寞君归矣。
和王斿二首  其一::苏轼::异时长怪谪仙人，舌有风雷笔有神。闻道骑鲸游汗漫，忆尝扪虱话悲辛。气吞余子无全目，诗到诸郎尚绝伦。白发故交空掩卷，泪河东注问苍旻。
和王斿二首  其二::苏轼::袅袅春风送度关，娟娟霜月照生还。迟留岁暮江淮上，来往君家伯仲间。未厌冰滩吼新洛，且看松雪媚南山。野梅官柳何时动，飞盖长桥待子闲。
和田仲宣见赠::苏轼::头白江南醉司马，宽心时复唤殷兄。寒潮不应淮无信，客路相随月有情。未许低头拜东野，徒言饮酒胜公荣。好诗恶韵那容和，刻烛应须便置觥。
次韵王定国南迁回见寄::苏轼::土晕铜花蚀秋水，要须悍石相砻砥。十年冰蘗战膏粱，万里烟波濯纨绮。归来诗思转清激，百丈空潭数鲂鲤。逝将桂浦撷兰荪，不记槐堂收剑履。却思庾岭今何在，更说彭城真梦耳。君知先竭是甘井，我愿得全如苦李。妄心不复九回肠，至道终当三洗髓。广陵阳羡何足较，只有无何真我里。乐全老子今禅伯，掣电机锋不容拟。心通岂复问云何，印可聊须答如是。相逢为我话留滞，桃花春涨孤舟起。
赠梁道人::苏轼::采药壶公处处过，笑看金狄手摩挲。老人大父识君久，造物小儿如子何。寒尽山中无历日，雨斜江上一渔蓑。神仙护短多官府，未厌人间醉踏歌。
龟山辩才师::苏轼::此生念念浮云改，寄语长淮今好在。故人宴坐虹梁南，新河巧出龟山背。木鱼呼客振林莽，铁凤横空飞彩绘。忽惊堂宇变雄深，坐觉风雷生謦欬。羡师游戏浮沤间，笑我荣枯弹指内。尝茶看画亦不恶，问法求诗了无碍。千里孤帆又独来，五年一梦谁相对。何当来世结香火，永与名山供井硙。
次韵张琬::苏轼::新落霜余两岸隆，尘埃举袂识西风。临淮自古多名士，樽酒相从乐寓公。半日偷闲歌啸里，百年暗尽往来中。知君不向穷愁老，尚有清诗气吐虹。
泗州南山监仓萧渊东轩二首  其一::苏轼::偶随樵父采都梁，竹屋松扉试乞浆。但见东轩堪隠几，不知公子是监仓。溪中乱石墙垣古，山下寒蔬匕箸香。我是江南旧游客，挂冠知有老萧郎。
泗州南山监仓萧渊东轩二首  其二::苏轼::北望飞尘苦昼霾，洗心聊复寄东斋。珍禽声好犹思越，野橘香清未过淮。有信微泉来远岭，无心明月转空阶。一官仓庾真堪老，坐看松根络断崖。
雍秀才画草虫八物 促织::苏轼::月丛号耿耿，露叶泣漙漙。夜长不自暖，那忧公子寒。
雍秀才画草虫八物 蝉::苏轼::蜕形浊污中，羽翼便翾好。秋来间何阔，已抱寒茎槁。
雍秀才画草虫八物 虾蟆::苏轼::睅目知谁瞋，皤腹空自胀。慎勿困蜈蚣，饥蛇不汝放。
雍秀才画草虫八物 蜣螂::苏轼::洪钟起暗室，飘瓦落空庭。谁言转丸手，能作殷床声。
雍秀才画草虫八物 天水牛::苏轼::两角徒自长，空飞不服箱。为牛竟何事，利吻穴枯桑。
雍秀才画草虫八物 蝎虎::苏轼::跂跂有足蛇，脉脉无角龙。为虎君勿笑，食尽虿尾虫。
雍秀才画草虫八物 蜗牛::苏轼::腥涎不满壳，聊足以自濡。升高不知回，竟作黏壁枯。
雍秀才画草虫八物 鬼蝶::苏轼::双眉卷铁丝，两翅晕金碧。初来花争妍，忽去鬼无迹。
泗州除夜雪中黄师是送酥酒二首  其一::苏轼::暮雪纷纷投碎米，春流咽咽走黄沙。旧游似梦徒能说，逐客如僧岂有家。冷砚欲书先自冻，孤灯何事独生花。使君夜半分酥酒，惊起妻孥一笑哗。
泗州除夜雪中黄师是送酥酒二首  其二::苏轼::关右土酥黄似酒，扬州云液却如酥。欲从元放觅拄杖，忽有麹生来坐隅。对雪不堪令饱暖，隔船应已厌歌呼。明朝积玉深三尺，高枕床头尚一壶。
章钱二君见和复次韵答之二首  其一::苏轼::黄昏已作风翻絮，半夜犹惊月在沙。照汴玉峰明佛刹，隔淮云海暗人家。来牟有信迎三白，薝卜无香散六花。欲唤阿咸来守岁，林乌枥马鬬喧哗。
章钱二君见和复次韵答之二首  其二::苏轼::分无纤手裁春胜，况有新诗点蜀酥。醉里冰髭失缨络，梦回布被起廉隅。君应旅睫寒生晕，我亦饥肠夜自呼。明日南山春色动，不知谁佩紫微壶。
正月一日雪中过淮谒客回作二首  其一::苏轼::十里清淮上，长堤转雪龙。冰崖落屐齿，风叶乱裘茸。万顷穿银海，千寻度玉峰。从来修月手，合在广寒宫。
正月一日雪中过淮谒客回作二首  其二::苏轼::攒眉有底恨，得句不妨清。霁雾开寒谷，饥鸦舞雪城。桥声春市散，塔影暮淮平。不用残灯火，船窗夜自明。
书刘君射堂::苏轼::兰玉当年刺史家，双鞬驰射笑穿花。而今白首闲骢马，只有清樽照画蛇。寂寂小轩蛛网遍，阴阴垂柳雁行斜。手柔弓燥春风后，置酒看君中戟牙。
孙莘老寄墨四首  其一::苏轼::徂徕无老松，易水无良工。珍材取乐浪，妙手惟潘翁。鱼胞熟万杵，犀角盘双龙。墨成不敢用，进入蓬莱宫。蓬莱春昼永，玉殿明房栊。金笺洒飞白，瑞雾萦长虹。遥怜醉常侍，一笑开天容。
孙莘老寄墨四首  其二::苏轼::谿石琢马肝，剡藤开玉版。嘘嘘云雾出，奕奕龙蛇绾。此中有何好，秀色纷满眼。故人归天禄，古漆窥蠹简。隃麋给尚方，老手擅编刬。分余幸见及，流落一叹赧。
孙莘老寄墨四首  其三::苏轼::我贫如饥鼠，长夜空𫜪啮。瓦池研灶煤，苇管书柿叶。近者唐夫子，远致乌玉玦。先生又继之，圭璧烂箱箧。晴窗洗砚坐，蛇蚓稍蟠结。便有好事人，敲门求醉帖。
孙莘老寄墨四首  其四::苏轼::吾穷本坐诗，久服朋友戒。五年江湖上，闭口洗残债。今来复稍稍，快痒如爬疥。先生不讥诃，又复寄诗械。幽光发奇思，点黮出荒怪。诗成自一笑，故疾逢虾蟹。
留题兰皋亭::苏轼::雪后东风未肯和，扣门迁客夜经过。不知旧竹生新笋，但见清伊换浊河。无复往来乘下泽，聊同语笑说东坡。明年我亦开三径，寂寂兼无雀可罗。
和人见赠::苏轼::只写东坡不著名，此身已是一长亭。壮心无复春流起，衰鬓从教病叶零。知有雪儿供笔砚，应嗤灶妇洗盆瓶。回来索酒公应厌，京口新传作客经。
和王胜之三首  其一::苏轼::城上湖光暖欲波，美人唱我踏春歌。鲁公宾客皆诗酒，谁是神仙张志和。
和王胜之三首  其二::苏轼::齐酿如渑涨绿波，公诗句句可弦歌。流觞曲水无多日，更作新诗继永和。
和王胜之三首  其三::苏轼::要知太守怜孤客，不惜阳春和俚歌。坐睡樽前呼不应，为公雕琢损天和。
南都妙峰亭::苏轼::千寻挂云阙，十顷含风湾。开门弄清泚，照见双铜镮。池台半禾黍，桃李余榛菅。无人肯回首，日暮车班班。使君非世人，心与古佛闲。时要声利客，来洗尘埃颜。新亭在东阜，飞宇临通阛。古甃磨翠壁，霜林散烟鬟。孤云抱商丘，芳草连杏山。俯仰尽法界，逍遥寄人寰。亭亭妙高峰，了了蓬艾间。五老压彭蠡，三峰照潼关。均为拳石小，配此一掬悭。烦公为标指，免使勤跻攀。
记梦::苏轼::圆间有物物间空，岂有圆空入井中。不信天形真个样，故应眼力自先穷。连环已解如神手，万窍犹号未济风。稽首问公公大笑，本来谁碍更求通。
寄蕲簟与蒲传正::苏轼::兰溪美箭不成笛，离离玉箸排霜脊。千沟万缕自生风，入手未开先惨栗。公家列屋闲蛾眉，珠帘不动花阴移。雾帐银床初破睡，牙签玉局坐弹棋。东坡病叟长羁旅，冻卧饥吟似饥鼠。倚赖春风洗破衾，一夜雪寒披故絮。火冷灯青谁复知，孤舟儿女自嚘咿。皇天何时反炎燠，愧此八尺黄琉璃。愿君浄埽清香阁，卧听风漪声满榻。习习还从两腋生，请公乘此朝阊阖。
寄怪石石斛与鲁元翰::苏轼::山骨裁方斛，江珍拾浅滩。清池上几案，碎月落杯盘。老去怀三友，平生困一箪。坚姿聊自儆，秀色亦堪餐。好去髯卿舍，凭将道眼看。东坡最后供，霜雪照人寒。
渔父四首  其一::苏轼::渔父饮，谁家去，鱼蟹一时分付。酒无多少醉为期，彼此不论钱数。
渔父四首  其二::苏轼::渔父醉，蓑衣舞，醉里却寻归路。轻舟短櫂任横斜，醒后不知何处。
渔父四首  其三::苏轼::渔父醒，看江午，梦断落花飞絮。酒醒还醉醉还醒，一笑人间今古。
渔父四首  其四::苏轼::渔父笑，轻鸥举，漠漠一江风雨。江边骑马是官人，借我孤舟南渡。
春日::苏轼::鸣鸠乳燕寂无声，日射西窗泼眼明。午醉醒来无一事，只将春睡赏春晴。
赠眼医王彦若::苏轼::针头如麦芒，气出如车轴。间关脉络中，性命寄毛粟。而况清浄眼，内景含天烛。琉璃贮沆瀣，轻脆不任触。而子于其间，来往施锋镞。笑谈纷自若，观者颈为缩。运针如运斤，去翳如拆屋。常疑子善幻，他技杂符祝。子言吾有道，此理君未瞩。形骸一尘垢，贵贱两草木。世人方重外，妄见瓦与玉。而我初不知，刺眼如刺肉。君看目与翳，是翳要非目。目翳苟二物，易分如麦菽。宁闻老农夫，去草更伤谷。鼻端有余地，肝胆分楚蜀。吾于五轮间，荡荡见空曲。如行九轨道，并驱无击毂。空花谁开落，明月自胐朒。请问乐全堂，忘言老尊宿。
李宪仲哀词::苏轼::大梦行当觉，百年特未满。遑哀已逝人，长眠寄孤馆。念我同年生，意长日月短。盐车困骐骥，烈火废圭瓒。后生有奇骨，出语已精悍。萧然野鹤姿，谁复识中散。有生寓大块，死者谁不窾。嗟君独久客，不识黄土煖。推衣助孝子，一溉滋汤旱。谁能脱左骖，大事不可缓。
王伯敭所藏赵昌花四首 梅花::苏轼::南行度关山，沙水清练练。行人已愁绝，日暮集微霰。殷勤小梅花，仿佛吴姬面。暗香随我去，回首惊千片。至今开画图，老眼凄欲泫。幽怀不可写，归梦君家倩。
王伯敭所藏赵昌花四首 黄葵::苏轼::弱质困夏永，奇姿苏晓凉。低昂黄金杯，照耀初日光。檀心自成晕，翠叶森有芒。古来写生人，妙绝谁似昌。晨妆与午醉，真态含阴阳。君看此花枝，中有风露香。
王伯敭所藏赵昌花四首 芙蓉::苏轼::清飙已拂林，积水渐收潦。溪边野芙蓉，花水相媚好。坐看池莲尽，独伴霜菊槁。幽姿强一笑，暮景迫摧倒。凄凉似贫女，嫁晚惊衰早。谁写少年容，樵人剑南老。
王伯敭所藏赵昌花四首 山茶::苏轼::萧萧南山松，黄叶陨劲风。谁怜儿女花，散火冰雪中。能传岁寒姿，古来惟丘翁。赵叟得其妙，一洗胶粉空。掌中调丹砂，染此鹤顶红。何须夸落墨，独赏江南工。
神宗皇帝挽词三首  其一::苏轼::文武固天纵，钦明又日新。化民何止圣，妙物独称神。政已三王上，言皆六籍醇。巍巍本无象，刻画愧孤臣。
神宗皇帝挽词三首  其二::苏轼::未易名尧德，何须数舜功。小心仍致孝，余事及平戎。典礼从周旧，官仪与汉隆。谁知本无作，千古自承风。
神宗皇帝挽词三首  其三::苏轼::接统真千岁，膺期止一章。周南稍留滞，宣室遂凄凉。病马空嘶枥，枯葵已泫霜。余生卧江海，归梦泣嵩邙。
与欧育等六人饮酒::苏轼::忽惊春色二分空，且看樽前半丈红。苦战知君便白羽，倦游怜我忆黄封。年来齿发老未老，此去江淮东复东。记取六人相会处，引杯看剑坐生风。
观杭州钤辖欧育刀剑战袍::苏轼::青绫衲衫暖衬甲，红线勒帛光遶胁。秃襟小袖雕鹘盘，大刀长剑龙蛇柙。两军鼓噪屋瓦坠，红尘白羽纷相杂。将军恩重此身轻，笑履锋铓如一插。书生只肯坐帷幄，谈笑毫端弄生杀。叫呼击鼓催上竿，猛士应怜小儿黠。试问黄河夜偷渡，掠面惊沙寒霎霎。何如大舰日高眠，一枕清风梦苕霅。
寄吴德仁兼简陈季常::苏轼::东坡先生无一钱，十年家火烧凡铅。黄金可成河可塞，只有霜鬓无由玄。龙丘居士亦可怜，谈空说有夜不眠。忽闻河东狮子吼，拄杖落手心茫然。谁似濮阳公子贤，饮酒食肉自得仙。平生寓物不留物，在家学得忘家禅。门前罢亚十顷田，清溪绕屋花连天。溪堂醉卧呼不醒，落花如雪春风颠。我游兰溪访清泉，已办布袜青行缠。稽山不是无贺老，我自兴尽回酒船。恨君不识颜平原，恨我不识元鲁山。铜驼陌上会相见，握手一笑三千年。
题王逸少帖::苏轼::颠张醉素两秃翁，追逐世好称书工。何曾梦见王与锺，妄自粉饰欺盲聋。有如市娼抹青红，妖歌嫚舞眩儿童。谢家夫人澹丰容，萧然自有林下风。天门荡荡惊跳龙，出林飞鸟一扫空。为君草书续其终，待我他日不匆匆。
书林逋诗后::苏轼::吴侬生长湖山曲，呼吸湖光饮山绿。不论世外隠君子，佣奴贩妇皆冰玉。先生可是绝俗人，神清骨冷无由俗。我不识君曾梦见，瞳子了然光可烛。遗篇妙字处处有，步遶西湖看不足。诗如东野不言寒，书似留台差少肉。平生高节已难继，将死微言犹可录。自言不作封禅书，更肯悲吟白头曲。我笑吴人不好事，好作祠堂傍修竹。不然配食水仙王，一盏寒泉荐秋菊。
和仲伯达::苏轼::归山岁月苦无多，尚有丹砂奈老何。绣谷只应花自染，镜潭长与月相磨。君方傍海看初日，我已横江击素波。人不我知斯我贵，不须雷雨起龙梭。
过扬州寿宁文觉显公房::苏轼::斓斑碎玉养菖蒲，一勺清泉满石盂。浄几明窗书小楷，便同尔雅注虫鱼。
云师无著自金陵来见予广陵且遗予支遁鹰马图将归以诗送之且还其画::苏轼::道人自嫌三世将，弃家十年今始壮。玉骨犹寒富贵余，漆瞳已照人天上。去年相见古长干，众中矫矫如翔鸾。今年过我竹西寺，病瘦已作霜松寒。朱颜不办供岁月，风中蒿火汤中雪。好问君家黄面翁，乞得摩尼照生灭。莫学王郎与支遁，臂鹰走马怜神骏。还君画图君自收，不如木人骑土牛。
归宜兴留题竹西寺三首  其一::苏轼::十年归梦寄西风，此去真为田舍翁。剩觅蜀冈新井水，要携乡味过江东。
归宜兴留题竹西寺三首  其二::苏轼::道人劝饮鸡苏水，童子能煎鶑粟汤。暂借藤并与瓦枕，莫教辜负竹风凉。
归宜兴留题竹西寺三首  其三::苏轼::此生已觉都无事，今岁仍逢大有年。山寺归来闻好语，野花啼鸟亦欣然。
与孟震同游常州僧舍三首  其一::苏轼::年来转觉此生浮，又作三吴浪漫游。忽见东平孟君子，梦中相对说黄州。
与孟震同游常州僧舍三首  其二::苏轼::湛湛清池五月寒，小山无数碧巑岏。穉杉戢戢三千本，且作凌云合抱看。
与孟震同游常州僧舍三首  其三::苏轼::知君此去便归耕，笑指孤舟一叶轻。待向三茅乞灵雨，半篙流水送君行。
常州太平寺法华院薝卜亭醉题::苏轼::六花薝卜林间佛，九节菖蒲石上仙。何似东坡铁拄杖，一时惊起野狐禅。
赠常州报恩长老二首  其一::苏轼::碧玉碗盛红玛瑙，井华水养石菖蒲。也知法供无穷尽，试问禅师得饱无。
赠常州报恩长老二首  其二::苏轼::荐福老怀真巧便，浄慈两本更尖新。凭师为作铁门限，准备人间请话人。
次韵答贾耘老::苏轼::五年一梦南司州，饥寒疾病为子忧。东来六月井无水，仰看古堰横奔牛。平生管鲍子知我，今日陈蔡谁从丘。夜航争渡泥水涩，牵挽直欲来瓜洲。自言嗜酒得风痹，故乡不敢居温柔。定将泛爱救沟壑，衰病不复从前乐。今年太守真卧龙，笑语炎天出冰雹。时低九尺苍须髯，过我三间小池阁。故人改观争来贺，小儿不信犹疑错。为君置酒饮且哦，草间秋虫亦能歌。可怜老骥真老矣，无心更秣天山禾。
墨花::苏轼::造物本无物，忽然非所难。花心起墨晕，春色散毫端。缥缈形才具，扶疏态自完。莲风尽颠倒，杏雨半摧残。独有狂居士，求为黑牡丹。兼书平子赋，归向雪堂看。
送竹几与谢秀才::苏轼::平生长物扰天真，老去归田只此身。留我同行木上座，赠君无语竹夫人。但随秋扇年年在，莫鬬琼枝夜夜新。堪笑荒唐玉川子，暮年家口若为亲。
赠章默::苏轼::章子亲未葬，余生抱羸疾。朝吟噎邻里，夜泪腐茵席。前年黑花生，今岁白发出。身随日月逝，恨与天地毕。愿求不毛田，亲筑长夜室。难从王孙裸，未忍夏后堲。五陵多豪士，百万付一掷。心知义财难，甘就贫友乞。不辞毛发施，行自丘山积。此志苟朝遂，夕死真不戚。誓求无生理，不践有为迹。弃身尸陀林，乌鸢任狼藉。
次韵许遵::苏轼::蒜山渡口挽归艎，朱雀桥边看道装。供帐已应烦百两，击鲜毋久溷诸郎。问禅时到长干寺，载酒闲过绿野堂。此味只忧儿辈觉，逢人休道北窗凉。
溪阴堂::苏轼::白水满时双鹭下，绿槐高处一蝉吟。酒醒门外三竿日，卧看溪南十亩阴。
送穆越州::苏轼::江海相望十五年，羡公松柏蔚苍颜。四朝耆旧冰霜后，两郡风流水石间。旧政犹传蜀父老，先声已振越溪山。樽前俱是蓬莱守，莫放高楼雪月闲。
小饮公瑾舟中::苏轼::青泥赤日午相烘，走访船窗柳影中。辍我东坡无限睡，赏君南浦不赀风。坐观邸报谈迂叟，闲说滁山忆醉翁。此去澄江三万顷，只应明月照还空。
金山妙高台::苏轼::我欲乘飞车，东访赤松子。蓬莱不可到，弱水三万里。不如金山去，清风半帆耳。中有妙高台，云峰自孤起。仰观初无路，谁信平如砥。台中老比丘，碧眼照窗几。巉巉玉为骨，凛凛霜入齿。机锋不可触，千偈如翻水。何须寻德云，即此比丘是。长生未可学，请学长不死。
赠杜介::苏轼::我梦游天台，横空石桥小。秋风吹菵露，翠湿香袅袅。应真飞锡过，绝磵度云鸟。举意欲从之，翛然已松杪。微言粲珠玉，未说意先了。觉来如堕空，耿耿窗户晓。群生陷迷网，独达从古少。杜叟子何人，长啸万物表。妻孥空四壁，振策念轻矫。遂为赤城游，飞步凌缥缈。问禅不归舍，屡为瓠壶绕。何人识此志，佛眼自照了。我梦君见之，卓尔非魔娆。仙葩发茗椀，剪刻分葵蓼。从今更不出，闭户闲騕袅。时从佛顶巌，驰下双莲沼。
余将赴文登过广陵而择老移住石塔相送至竹西亭下留诗为别::苏轼::竹西失却上方老，石塔还逢惠照师。我亦化身东海去，姓名莫遣世人知。
赠葛苇::苏轼::竹椽茅屋半摧倾，肯向蜂窠寄此生。长恐波头卷室去，欲将船尾载君行。小诗试拟孟东野，大草闲临张伯英。消遣百年须底物，故应怜我不归耕。
赠王寂::苏轼::与君暂别不须嗟，俯仰归来鬓未华。记取江南烟雨里，青山断处是吾家。
次韵孙莘老斗野亭寄子由在邵伯堰::苏轼::落帆谢公渚，日脚东西平。孤亭得小憩，暮景含余清。坐待斗与牛，错落挂南甍。老僧如夙昔，一笑意已倾。新诗出故人，旧事疑前生。吾生七往来，送老海上城。逢人辄自哂，得鱼不忍烹。似闻绩溪老，复作东都行。小诗如秋菊，艳艳霜中明。过此感我言，长篇发春荣。
送杨杰::苏轼::天门夜上宾出日，万里红波半天赤。归来平地看跳丸，一点黄金铸秋橘。太华峰头作重九，天风吹滟黄花酒。浩歌驰下腰带鞓，醉舞崩崖一挥手。神游八极万缘虚，下视蚊雷隠污渠。大千一息八十返，笑厉东海骑鲸鱼。三韩王子西求法，凿齿弥天两勍敌。过江风急浪如山，寄语舟人好看客。
杨康功有石状如醉道士为赋此诗::苏轼::楚山固多猿，青者黠而寿。化为狂道士，山谷恣腾蹂。误入华阳洞，窃饮茅君酒。君命囚巌间，巌石为械杻。松根络其足，藤蔓缚其肘。苍苔眯其目，丛棘哽其口。三年化为石，坚瘦敌琼玖。无复号云声，空余舞杯手。樵夫见之笑，抱卖易升斗。杨公海中仙，世俗那得友。海边逢姑射，一笑微俯首。胡不载之归，用此顽且丑。求诗纪其异，本末得细剖。吾言岂妄云，得之亡是叟。
迨作淮口遇风诗戏用其韵::苏轼::我诗如病骥，悲鸣向衰草。有儿真骥子，一喷群马倒。养气勿吟哦，声名忌太早。风涛借笔力，势逐孤云扫。何如陶家儿，遶舍觅梨枣。君看押强韵，已胜郊与岛。
次韵送徐大正::苏轼::别时酒盏照灯花，知我归期渐有涯。去岁渡江萍似斗，今年并海枣如瓜。多情明月邀君共，无价青山为我赊。千首新诗一竿竹，不应空钓汉江槎。
次韵徐积::苏轼::杀鸡未肯邀季路，裹饭先须问子来。但见中年隠槐市，岂知平日赋兰台。海山入梦方东去，风雨留人得暂陪。若说峨嵋眼前是，故乡何处不堪回。
元丰七年有诏京东淮南筑高丽亭馆密海二州骚然有逃亡者明年轼过之叹其壮丽留一绝云::苏轼::檐楹飞舞垣墙外，桑柘萧条斤斧余。尽赐昆邪作奴婢，不知偿得此人无。
怀仁令陈德任新作占山亭二绝  其一::苏轼::尚父提封海岱间，南征惟到穆陵关。谁知海上诗狂客，占得胶西一半山。
怀仁令陈德任新作占山亭二绝  其二::苏轼::我是胶西旧使君，此山仍合与君分。故应窃比山中相，时作新诗寄白云。
过密州次韵赵明叔乔禹功::苏轼::先生依旧广文贫，老守时遭醉尉嗔。汝辈何曾堪一笑，吾侪相对复三人。黄鸡唱晓凄凉曲，白发惊秋见在身。一别胶西旧朋友，扁舟归钓五湖春。
再过常山和昔年留别诗::苏轼::伛偻山前叟，迎我如迎新。那知梦幻躯，念念非昔人。江湖久放浪，朝市谁相亲。却寻泉源去，桃花应避秦。
再过超然台赠太守霍翔::苏轼::昔饮雩泉别常山，天寒岁在龙蛇间。山中儿童拍手笑，问我西去何当还。十年不赴竹马约，扁舟独与渔蓑闲。重来父老喜我在，扶挈老幼相遮攀。当时襁褓皆七尺，而我安得留朱颜。问今太守为谁欤，护羌充国鬓未斑。躬持牛酒劳行役，无复杞菊嘲寒悭。超然置酒寻旧迹，尚有诗赋镵坚顽。孤云落日在马耳，照耀金碧开烟鬟。邞淇自古北流水，跳波下濑鸣玦环。愿君谈笑作石埭，坐使城郭生溪湾。
杂诗::苏轼::昔日双鸦照浅眉，如今婀娜绿云垂。蓬莱老守明朝去，肠断帘间綷縩时。
遗直坊::苏轼::使君不浪出，羔雁亲扣门。先生但清坐，薤水已多言。当时邦人化，市无晨饮豚。岁月曾几何，客主皆九原。鲁经有遗叹，楚些无归魂。我作遗直诗，过者式其藩。
鳆鱼行::苏轼::渐台人散长弓射，初啖鳆鱼人未识。西陵衰老穗帐空，肯向北河亲馈食。两雄一律盗汉家，嗜好亦若肩相差。食每对之先太息，不因噎呕缘疮痂。中间霸据关梁隔，一枚何啻千金直。百年南北鲑菜通，往往残余饱臧获。东随海舶号倭螺，异方珍宝来更多。磨沙瀹沈成大胾，剖蚌作脯分余波。君不闻蓬莱阁下驼棋岛，八月边风备胡獠。舶船跋浪鼋鼍震，长镵铲处崖谷倒。膳夫善治荐华堂，坐令雕俎生辉光。肉芝石耳不足数，醋芼鱼皮真倚墙。中都贵人珍此味，糟浥油藏能远致。割肥方厌万钱厨，决眦可醒千日醉。三韩使者金鼎来，方奁馈送烦舆台。辽东太守远自献，临淄掾吏谁为材。吾生东归收一斛，苞苴未肯钻华屋。分送羹材作眼明，却取细书防老读。
登州孙氏万松堂::苏轼::万松谁种已𪭢𪭢，半岭苍云映此邦。露重珠璎蒙翠盖，风来石齿碎寒江。浮空两竹横南阁，倒景扶桑射北窗。坐待夕烽传海峤，重城归去踏逢逢。
登州海市::苏轼::东方云海空复空，群仙出没空明中。荡摇浮世生万象，岂有贝阙藏珠宫。心知所见皆幻影，敢以耳目烦神功。岁寒水冷天地闭，为我起蛰鞭鱼龙。重楼翠阜出霜晓，异事惊倒百岁翁。人间所得容力取，世外无物谁为雄。率然有请不我拒，信我人厄非天穷。潮阳太守南迁归，喜见石廪堆祝融。自言正直动山鬼，岂知造物哀龙钟。伸眉一笑岂易得，神之报汝亦已丰。斜阳万里孤鸟没，但见碧海磨青铜。新诗绮语亦安用，相与变灭随东风。
奉和陈贤良::苏轼::不学孙吴与六韬，敢将驽马并英豪。望穷海表天还远，倾尽葵心日愈高。身外浮名休琐琐，梦中归思已滔滔。三山旧是神仙地，引手东来一钓鳌。
留别登州举人::苏轼::身世相忘久自知，此行闲看古黄腄。自非北海孔文举，谁识东莱太史慈。落笔已吞云梦客，抱琴欲访水仙师。莫嫌五日匆匆守，归去先传乐职诗。
过莱州雪后望三山::苏轼::东海如碧环，西北卷登莱。云光与天色，直到三山回。我行适冬仲，薄雪收浮埃。黄昏风絮定，半夜扶桑开。参差太华顶，出没云涛堆。安期与羡门，乘龙安在哉。茂陵秋风客，劝尔麾一杯。帝乡不可期，楚些招归来。
书文与可墨竹::苏轼::笔与子皆逝，诗今谁为新。空遗运斤质，却吊断弦人。
次韵赵令铄::苏轼::东坡已报六年穰，惆怅红尘白首郎。枕上溪山犹可见，门前冠盖已相望。故人年少真琼树，落笔风生战堵墙。端向瓮间寻吏部，老来专以醉为乡。
次韵王定国得颍倅二首  其一::苏轼::仙风入骨已凌云，秋水为文不受尘。一噫固应号地籁，余波犹足挂天绅。买牛但自捐三尺，射鼠何劳挽六钧。莫向百花潭上去，醉翁不见与谁亲。
次韵王定国得颍倅二首  其二::苏轼::滔滔四海我知津，每愧先生植杖芸。自少多言晚闻道，从今闭口不论文。滟翻白兽樽中酒，归煮青泥坊底芹。要识老僧无尽处，床头牛蚁不曾闻。
次韵赵令铄惠酒::苏轼::神山无石髓，生世悲暂寓。坐待玉膏流，千载真旦暮。青州老从事，鬲上非所部。惠然肯见从，知我憎市酤。开瓶自洗盏，肴核谁与具。门前听剥啄，烹鱼得尺素。
送范纯粹守庆州::苏轼::才大古难用，论高常近迂。君看赵魏老，乃为滕大夫。浮云无根蒂，黄潦能须臾。知经几成败，得见真贤愚。羽旄照城阙，谈笑安边隅。当年老使君，赤手降於菟。诸郎更何事，折棰鞭其雏。吾知邓平叔，不鬬月支胡。
次韵王震::苏轼::携文过我治平间，雾豹当时始一斑。闻道吹嘘借余论，故教流落得生还。清篇带月来霜夜，妙语先春发病颜。诗酒暮年犹足用，竹林高会许时攀。
次韵王定国谢韩子华过饮::苏轼::楚有孙叔敖，长城隠千里。哀哉练裙子，负薪蹑破履。岂无故交亲，逝去如覆水。不如老优孟，谈笑托谐美。世家不可恃，如倚折足几。祥符有贤相，手握天下砥。懿敏亦名公，三贵德爵齿。盖棺今几日，公子谁料理。谁要卿料理，欲说且止止。宅相开府公，久为苍生起。如何垂老别，冰盘馈苍耳。亲嫌妨鹗荐，相对发微泚。新诗如弹丸，脱手不移晷。我亦老宾客，苦语落纨绮。莫辞三上章，有道贫贱耻。
次韵马元宾::苏轼::流落江湖万里归，相逢自慰已差池。初闻好句惊人倒，悔过东庭识面迟。握手宁知无贺监，结交谁复许袁丝。塞鸿正欲摩天去，垂老追攀岂可期。
惠崇春江晚景二首  其一::苏轼::竹外桃花三两枝，春江水暖鸭先知。蒌蒿满地芦芽短，正是河豚欲上时。
惠崇春江晚景二首  其二::苏轼::两两归鸿欲破群，依依还似北归人。遥知朔漠多风雪，更待江南半月春。
次韵周邠::苏轼::南迁欲举力田科，三径初成乐事多。岂意残年踏朝市，有如疲马畏陵坡。羡君同甲心方壮，笑我无聊鬓已皤。何日西湖寻旧赏，淡烟疏雨暗渔蓑。
次韵胡完夫::苏轼::青衫别泪尚斓斑，十载江湖困抱关。老去上书还北阙，朝来拄笏看西山。相从杯酒形骸外，笑说平生醉梦间。万事会须咨伯始，白头容我占清闲。
次韵钱穆父::苏轼::老入明光踏旧班，染须那复唱阳关。故人飞上金銮殿，迁客来从饭颗山。大笔推君西汉手，一言置我二刘间。便须置酒呼同舍，看赐飞龙出帝闲。
次韵完夫再赠之什某已卜居毗陵与完夫有庐里之约云::苏轼::柳絮飞时笋箨斑，风流二老对开关。雪芽我为求阳羡，乳水君应饷惠山。竹簟凉风眠昼永，玉堂制草落人间。应容缓急烦闾里，桑柘聊同十亩闲。
次韵穆父舍人再赠之什::苏轼::诏语春温昨夜班，屋头鸣鴂便关关。游仙梦觉月临幌，贺雨诗成云满山。怜我白头来仗下，看君黄气发眉间。凤池故事同机务，火急开樽及尚闲。
次韵答李端叔::苏轼::若人如马亦如班，笑履壶头出玉关。已入西羌度沙碛，又从东海看涛山。识君小异千人里，慰我长思十载间。西省邻居时邂逅，相逢有味是偷闲。
次韵答满思复::苏轼::自甘茅屋老三间，岂意彤庭缀两班。纸落云烟供醉后，诗成珠玉看朝还。谁言载酒山无贺，记取啼乌巷有颜。但恐跛牂随赤骥，青云飞步不容攀。
送戴蒙赴成都玉局观将老焉::苏轼::拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须夜雪去寻君。
正月八日招王子高饮::苏轼::屋雪号风苦战贫，纸窗迎日稍知春。正如薝卜林中坐，更对芙蓉城里人。昨想玉堂空冷彻，谁分银榼送清醇。海山知有东南角，正看归鸿作小颦。
和王晋卿::苏轼::先生饮东坡，独舞无所属。当时挹明月，对影三人足。醉眠草棘间，虫虺莫予毒。醒来送归雁，一寄千里目。怅然怀公子，旅食久不玉。欲书加餐字，远托西飞鹄。谓言相濡沫，未足救沟渎。吾生如寄耳，何者为祸福。不如两相忘，昨梦那可逐。上书得自便，归老湖山曲。躬耕二顷田，自种十年木。岂知垂老眼，对此金莲烛。公子亦生还，仍分刺史竹。贤愚有定分，樽俎守尸祝。文章何足云，执技等医卜。朝廷方西顾，羌虏骄未伏。遥知重阳酒，白羽落黄菊。羡君真将家，浮面气可掬。何当请长缨，一战河湟复。
次韵王觌正言喜雪::苏轼::圣人与天通，有诏宽狱市。好语夜喧街，湿云朝覆砌。纷然退朝后，色映宫槐媚。欲夸剪刻工，故上朱蓝袂。我方执笔侍，未敢书上瑞。君犹伏阁争，高论亦少慰。霏霏止还作，盎盎风与气。神龙久潜伏，一怒势必倍。行当见三白，拜舞讙万岁。归来饮君家，酣咏追既醉。
元祐元年二月八日朝退独在起居院读汉书儒林传感申公故事作小诗一绝::苏轼::寂寞申公谢客时，自言已见穆生机。绾臧下吏明堂废，又作龙钟病免归。
送陈睦知潭州::苏轼::华清缥缈浮高栋，上有缬林藏石瓮。一杯此地初识君，千巌夜上同飞鞚。君时年少面如玉，一饮百觚嫌未痛。白鹿泉头山月出，寒光泼眼如流汞。朝元阁上酒醒时，卧听风銮鸣铁凤。旧游空在人何处，二十三年真一梦。我得生还雪髯满，君亦老嫌金带重。有如社燕与秋鸿，相逢未稳还相送。洞庭青草渺无际，天柱紫盖森欲动。湖南万古一长嗟，付与骚人发嘲弄。
用前韵答西掖诸公见和::苏轼::双猊蟠础龙缠栋，金井辘轳鸣晓瓮。小殿垂帘白玉钩，大宛立仗朱丝鞚。风驭宾天云雨隔，孤臣忍泪肝肠痛。羡君意气风生座，落笔纵横盘走汞。上樽日日泻黄封，赐茗时时开小凤。闭门怜我老太玄，给札看君赋云梦。金奏不知江海眩，木瓜屡费瑶琼重。岂惟蹇步苦追攀，已觉侍史疲奔送。春还宫柳腰支活，水入御沟鳞甲动。借君妙语发舂容，顾我风琴不成弄。
再次韵答完夫穆父::苏轼::掖垣老吏识郎君，并辔天街两绝尘。汗血固应生有种，夜光那复困无因。岂知西省深严地，也著东坡病瘦身。免使谪仙明月下，狂歌对影只三人。
和蒋发运::苏轼::夜语翻千偈，书来又一言。此身真佛祖，何处不羲轩。船稳江吹坐，楼空月入樽。遥知思我处，醉墨在颓垣。
送表弟程六知楚州::苏轼::炯炯明珠照双璧，当年三老苏程石。里人下道避鸠杖，刺史迎门倒凫舄。我时与子皆儿童，狂走从人觅梨栗。健如黄犊不可恃，隙过白驹那暇惜。醴泉寺古垂橘柚，石头山高暗松栎。诸孙相逢万里外，一笑未解千忧集。子方得郡古山阳，老手生风谢刀笔。我正含毫紫微阁，病眼昏花困书檄。莫教印绶系余年，去扫坟墓当有日。功成头白早归来，共藉梨花作寒食。
和人假山::苏轼::上党搀天碧玉环，绝河千里抱商颜。试观烟雨三峰外，都在灵仙一掌间。造物何如童子戏，写真聊发使君闲。何当挈取西征去，画作围床六曲山。
送王伯敭守虢::苏轼::华山东麓秦遗民，当时依山来避秦。至今风俗含古意，柔桑绿水招行人。行人掉臂不回首，争入崤函土囊口。惟有使君千里来，欲饮三堂无事酒。三堂本来一事无，日长睡起闻投壶。床头砚石开云月，涧底松根㔉雪腴。山棚盗散人安寝，劝买耕牛发陈廪。归来只作水衡卿，我欲携壶就君饮。
道者院池上作::苏轼::下马逢佳客，携壶傍小池。清风乱荷叶，细雨出鱼儿。井好能冰齿，茶甘不上眉。归途更萧瑟，真个解催诗。
次韵子由送千之侄::苏轼::江上松楠深复深，满山风雨作龙吟。年来老干都生菌，下有孙枝欲出林。白发未成归隠计，青衫傥有济时心。闭门试草三千牍，仄席求人少似今。
题文与可墨竹::苏轼::斯人定何人，游戏得自在。诗鸣草圣余，兼入竹三昧。时时出木石，荒怪轶象外。举世知珍之，赏会独予最。知音古难合，奄忽不少待。谁云生死隔，相见如龚隗。
次韵钱舍人病起::苏轼::床下龟寒且耐支，杯中蛇去未应衰。殿门明日逢王傅，櫑具争先看不疑。坐觉香烟携袖少，独愁花影上廊迟。何妨一笑千疴散，绝胜仓公饮上池。
次韵和王巩::苏轼::谪仙窜夜郎，子美耕东屯。造物岂不惜，要令工语言。王郎年少日，文如瓶水翻。争锋虽剽甚，闻鼓或惊奔。天欲成就之，使触羝羊藩。孤光照微陋，耿如月在盆。归来千首诗，倾泻五石樽。却疑彭泽在，颇觉苏州烦。君看驺忌子，廉折配春温。知音必无人，坏壁挂桐孙。
用王巩韵赠其侄震::苏轼::衡门老苔藓，竹柏千兵屯。开樽邀落日，未对乌鸟言。清风举吹籁，散乱书帙翻。传呼一何急，人马从车奔。贫居少宾客，邻妇窥篱藩。墙头过春酒，绿泛田家盆。比来伏青蒲，坐捉白兽樽。王猷修润色，亦有簿领烦。朝廷贵二陆，屡闻天语温。犹能整笔阵，愧我非韩孙。
用王巩韵送其侄震知蔡州::苏轼::九门插天开，万马先朝屯。举鞭红尘中，相见不得言。夜走清虚宿，扣门惊鹊翻。君家汾阳家，永巷车雷奔。夕郎方不夕，列戟以自藩。相逢开月阁，画檐低金盆。至今梦中语，犹举灯前樽。阿戎修玉牒，未惮笔削烦。君归助献纳，坐继岑与温。我客二子间，不复寻诸孙。
用旧韵送鲁元翰知洺州::苏轼::我在东坡下，躬耕三亩园。君为尚书郎，坐拥百吏繁。鸣蛙与鼓吹，等是俗物喧。永谢十年旧，老死三家村。惟君绨袍信，到我雀罗门。缅怀故人意，欲使薄夫敦。新年对宣室，白首代尧言。相逢问前辈，所见多后昆。道馆虽云乐，冷卿当复温。还持刺史节，却驾朱轮轩。黄发方用事，白发宜少存。嗣圣真生知，拯民如救燔。初囚羽渊魄，尽返湘江魂。坐忧东郡决，老守思王尊。北流桑柘没，故道尘埃翻。知君一寸心，可敌千步垣。流亡自栖止，老幼忘崩奔。得闲闭阁坐，勿使道眼浑。聊乘应舍筏，直溯无生源。归来成二老，夜榻当重论。
次韵朱光庭初夏::苏轼::朝罢人人识郑崇，直声如在履声中。卧闻疏响梧桐雨，独咏微凉殿阁风。谏苑君方续承业，醉乡我欲访无功。陶然一枕谁呼觉，牛蚁初除病后聪。
次韵朱光庭喜雨::苏轼::久苦赵盾日，欣逢傅说霖。坐知千里足，初觉两河深。破屋常持伞，无薪欲爨琴。清诗似庭燎，虽美未忘箴。
奉敕祭西太一和韩川韵四首  其一::苏轼::圣主新除秘祝，侍臣来乞丰年。寿宫神君欲至，夜半灵风肃然。
奉敕祭西太一和韩川韵四首  其二::苏轼::玉玺亲题御笔，金童来侍天香。礼罢祝融参乘，前驱已过衡湘。
奉敕祭西太一和韩川韵四首  其三::苏轼::解剑独行残月，披衣困卧清风。梦蝶犹飞旅枕，粥鱼已响枯桐。
奉敕祭西太一和韩川韵四首  其四::苏轼::陂水初含晓渌，稻花半作秋香。皂盖却迎朝日，红云正绕宫墙。
西太一见王荆公旧诗偶次其韵二首  其一::苏轼::秋早川原浄丽，雨余风日清酣。从此归耕剑外，何人送我池南。
西太一见王荆公旧诗偶次其韵二首  其二::苏轼::但有樽中若下，何须墓上征西。闻道乌衣巷口，而今烟草萋迷。
次韵子由送陈侗知陕州::苏轼::谁能如铁牛，横身负黄河。滔天不能没，尺棰未易诃。世俗自无常，徐公故逶迤。别来不可说，事与浮云多。当时无限人，毁誉即墨阿。虚声了无实，夜虫鸣机梭。相逢一笑外，奈此白发何。天骥皆𥬞云，长鸣饱刍禾。王庭旅百实，大贝随弓戈。君独一麾去，欲赓五袴歌。甘棠古乐国，白酒金叵罗。知君不久留，治行中新科。过客足嗔喜，东堂记分鹅。此外但坐啸，后生工揣摩。
送贾讷倅眉二首  其一::苏轼::当年入蜀叹空回，未见峨眉肯再来。童子遥知颂襦袴，使君先已洗樽罍。鹿头北望应逢雁，人日东郊尚有梅。我老不堪歌乐职，后生试觅子渊才。
送贾讷倅眉二首  其二::苏轼::老翁山下玉渊回，手植青松三万栽。父老得书知我在，小轩临水为君开。试看一一龙蛇活，更听萧萧风雨哀。便与甘棠同不剪，苍髯白甲待归来。
送程建用::苏轼::先生本舌耕，文字浩千顷。空仓付公子，坐待发苕颖。十年困新说，儿女争捕影。凿垣种蒿蓬，嘉谷谁复省。空余南陔意，太息北堂冷。织屦随方进，采薪教韦逞。辛勤守一经，菽水贤五鼎。今年闻起废，鲁史复光景。公子亦改官，三就繁马颈。归来一笑粲，素发飒垂领。会看金花诏，汤沐奉朝请。天公不吾欺，寿与龟鹤永。
次韵李修孺留别二首  其一::苏轼::十年流落敢言归，鱼鸟江湖只自知。岂意青天扫云雾，尽呼黄发寄安危。风流吾子真前辈，人物他年记一时。我欲折𦈡留此老，缁衣谁作好贤诗。
次韵李修孺留别二首  其二::苏轼::此生别袖几回麾，梦里黄州空自疑。何处青山不堪老，当时明月巧相随。穷通等是思家意，衰病难堪送客悲。好去江鱼煮江水，剑南归路有姜诗。
次韵黄鲁直赤目::苏轼::诵诗得非子夏学，䌷史正作丘明书。天公戏人亦薄相，略遣幻翳生明珠。赖君年来屏鲜腴，百千灯光同一如。书成自写蝇头表，端就君王觅镜湖。
武昌西山::苏轼::春江渌涨蒲萄醅，武昌官柳知谁栽。忆从樊口载春酒，步上西山寻野梅。西山一上十五里，风驾两腋飞崔嵬。同游困卧九曲岭，褰衣独到吴王台。中原北望在何许，但见落日低黄埃。归来解剑亭前路，苍崖半入云涛堆。浪翁醉处今尚在，石臼抔饮无樽罍。尔来古意谁复嗣，公有妙语留山隈。至今好事除草棘，常恐野火烧苍苔。当时相望不可见，玉堂正对金銮开。岂知白首同夜直，卧看椽烛高花摧。江边晓梦忽惊断，铜环玉锁鸣春雷。山人帐空猿鹤怨，江湖水生鸿雁来。请公作诗寄父老，往和万壑松风哀。
西山诗和者三十余人再用前韵为谢::苏轼::朱颜发过如春醅，胸中梨枣初未栽。丹砂未易扫白发，赤松却欲参黄梅。寒溪本自远公社，白莲翠竹依崔嵬。当时石泉照金瑞，神光夜发如五台。饮泉鉴面得真意，坐视万物皆浮埃。欲收暮景返田里，远溯江水穷离堆。还朝岂独羞老病，自叹才尽倾空罍。诸公渠渠若夏屋，吞吐风月清隅隈。我如废井久不食，古甃缺落生阴苔。数诗往复相感发，汲新除旧寒光开。遥知二月春江阔，雪浪倒卷云峰摧。石中无声水亦静，云何解转空山雷。欲就诸公评此语，要识忧喜何从来。愿求南宗一勺水，往与屈贾湔余哀。
狄咏石屏::苏轼::霏霏点轻素，渺渺开重阴。风花乱紫翠，雪外有烟林。雪近势方壮，林远意殊深。会有无事人，支颐识此心。
雪林砚屏率鲁直同赋::苏轼::西山无时春，巉巌锁顽阴。分明倚天壁，点缀无风林。物固为人出，兴谁于此深。穷奇真自蠹，诗句且娱心。
虢国夫人夜游图::苏轼::佳人自鞚玉花骢，翩如惊燕蹋飞龙。金鞭争道宝钗落，何人先入明光宫。宫中羯鼓催花柳，玉奴弦索花奴手。坐中八姨真贵人，走马来看不动尘。明眸皓齿谁复见，只有丹青余泪痕。人间俯仰成今古，吴公台下雷塘路。当时亦笑张丽华，不知门外韩擒虎。
和周正孺坠马伤手::苏轼::平生学道已神完，岂复儿童私自怜。醉坠何曾伤内守，色忧当为念先传。书空渐觉新诗健，把蟹行看乐事全。卖却老骢为酒直，大呼乡友作新年。
戏周正孺二绝  其一::苏轼::折臂三公未可知，会当千镒访权奇。劝君鬻骆犹闲事，肠断闺中杨柳枝。
戏周正孺二绝  其二::苏轼::天厩新颁玉鼻骍，故人共敝亦常情。相如虽老犹能赋，换马还应继二生。
潘推官母李氏挽词::苏轼::南浦凄凉老逐臣，东坡还往尽幽人。杯盘惯作陶家客，弦诵尝叨孟母邻。尚有升堂他日约，岂知负土一阡新。今年我欲江湖去，暮雨连山宰树春。
玉堂栽花周正孺有诗次韵::苏轼::故山桃李半荒榛，粗报君恩便乞身。竹簟暑风招我老，玉堂花蕊为谁春。纤纤翠蔓诗催发，皎皎霜葩发鬬新。只有来禽青李帖，他年留与学书人。
杜介送鱼::苏轼::新年已赐黄封酒，旧友仍分頳尾鱼。陋巷关门负朝日，小园除雪得春蔬。病妻起斫银丝鲙，稚子讙寻尺素书。醉眼朦胧觅归路，松江烟雨晚疏疏。
送杜介归扬州::苏轼::再入都门万事空，闲看清洛漾东风。当年帷幄几人在，回首觚棱一梦中。采药会须逢蓟子，问禅何处识庞翁。归来邻里应迎笑，新长淮南旧桂丛。
和黄鲁直烧香二首  其一::苏轼::四句烧香偈子，随香遍满东南。不是闻思所及，且令鼻观先参。
和黄鲁直烧香二首  其二::苏轼::万卷明窗小字，眼花只有斓斑。一炷烟消火冷，半生身老心闲。
再和二首  其一::苏轼::置酒未逢休沐，便同越北燕南。且复歌呼相和，隔墙知是曹参。
再和二首  其二::苏轼::丹青已是前世，竹石时窥一斑。五字当还靖节，数行谁似高闲。
送杨孟容::苏轼::我家峨眉阴，与子同一邦。相望六十里，共饮玻璃江。江山不违人，遍满千家窗。但苦窗中人，寸心不自降。子归治小国，洪钟噎微撞。我留侍玉座，弱步敧丰扛。后生多高才，名与黄童双。不肯入州府，故人余老庞。殷勤与问讯，爱惜霜眉厖。何以待我归，寒醅发春缸。
见子由与孔常父唱和诗辄次其韵余昔在馆中同舍出入辄相聚饮酒赋诗近岁不复讲故终篇及之庶几诸公稍复其旧亦太平盛事也::苏轼::君先鲁东家，门户照千古。文章固应尔，须鬣余似处。虽非蒙倛状，尚肖历国苦。诵书口澜翻，布谷杂杜宇。十年困奔走，栉沐饱风雨。吾道其非邪，野处岂兕虎。灞陵闲老将，柏直口尚乳。自君兄弟还，鼎立知有补。蓬山耆旧散，故事谁删去。来迎冯翊传，出饯会稽组。吾犹及前辈，诗酒盛册府。愿君倡此风，扬觯斯杜举。
黄鲁直以诗馈双井茶次韵为谢::苏轼::江夏无双种奇茗，汝阴六一夸新书。磨成不敢付僮仆，自看雪汤生玑珠。列仙之儒瘠不腴，只有病渴同相如。明年我欲东南去，画舫何妨宿太湖。
赵令晏崔白大图幅径三丈::苏轼::扶桑大茧如瓮盎，天女织绡云汉上。往来不遣凤衔梭，谁能鼓臂投三丈。人间刀尺不敢裁，丹青付与濠梁崔。风蒲半折寒雁起，竹间的皪横江梅。画堂粉壁翻云幕，十里江天无处著。好卧元龙百尺楼，笑看江水拍天流。
次韵张昌言给事省宿::苏轼::冯颠久已敧残雪，戎眼何曾眩落晖。朔野按行犹爵跃，东台瞑坐觉乌飞。漫夸年少容吾在，若鬬尊前举世稀。待向嵩阳求水竹，一犁烟雨伴公归。
次韵三舍人省上::苏轼::纷纷荣瘁何能久，云雨从来翻覆手。恍如一梦堕枕中，却见三贤起江右。嗟君妙质皆瑚琏，顾我虚名但箕斗。明朝冠盖蔚相望，共扈翠辇朝宣光。武皇已老白云乡，正与群帝骖龙翔，独留杞梓扶明堂。
送钱承制赴广西路分都监::苏轼::当年我作表忠碑，坐觉江山气未衰。舞凤尚从天目下，收驹时有渥洼姿。踞床到处堪吹笛，横槊何人解赋诗。知是丹霞烧佛手，先声应已慑群夷。
次韵曾子开从驾二首  其一::苏轼::槐街绿暗雨初匀，瑞雾香风满后尘。清庙幸同观济济，丰年喜复接陈陈。雍容已餍天庖赐，俯伏初尝贡茗新。辇路归来闻好语，共惊尧颡类高辛。
次韵曾子开从驾二首  其二::苏轼::入仗魂惊愧草莱，一声清跸九门开。晖晖日傍金舆转，习习风从玉宇来。流落生还真一芥，周章危立近三槐。道傍倘有山中旧，问我收身早晚回。
再和二首  其一::苏轼::眼花错莫鬓霜匀，病马羸骖只自尘。奉引拾遗叨侍从，思归少傅羡朱陈。衰年壮观空惊目，险韵清诗苦鬬新。最后数篇君莫厌，捣残椒桂有余辛。
再和二首  其二::苏轼::忆观沧海过东莱，日照三山迤逦开。桂观飞楼凌雾起，仙幢宝盖拂天来。不闻宫漏催晨箭，但觉檐阴转古槐。供奉清班非老处，会稽何日乞方回。
次韵刘贡父省上::苏轼::密云今日破郊西，疏雨翛翛未作泥。要及清闲同笑语，行看衰病费扶携。花前白酒倾云液，户外青骢响月题。不用临风苦挥泪，君家自与竹林齐。
再和::苏轼::当年曹守我胶西，共厌𫗦糟与汩泥。自古赤丸成习俗，因公黄犊免提携。生还各有青山兴，病起犹能小字题。莫怪歌呼数相和，曾将狱市寄全齐。
送顾子敦奉使河朔::苏轼::我友顾子敦，躯胆两俊伟。便便十围腹，不但贮书史。容君数百人，一笑万事已。十年卧江海，了不见愠喜。磨刀向猪羊，酾酒会邻里。归来如一梦，丰颊愈茂美。平生批敕手，浓墨写黄纸。会当勒燕然，廊庙登剑履。翻然向河朔，坐念东郡水。河来屹不去，如尊乃勇耳。
次韵子由送家退翁知怀安军::苏轼::吾州同年友，粲若琴上星。当时功名意，岂止拾紫青。事既与愿违，天或不假龄。今如图中鹤，俯仰在一庭。退翁守清约，霜菊有余馨。鼓笛方入破，朱弦微莫听。西南正春旱，废沼黏枯萍。翩然一麾去，想见灵雨零。我无谪仙句，待诏沉香亭。空骑内厩马，天仗随云𫐌。竟无丝毫补，眷焉谁汝令。永愧旧山叟，凭君寄丁宁。
诸公饯子敦轼以病不往复次前韵::苏轼::君为江南英，面作河朔伟。人间一好汉，谁似张长史。上书苦留君，言拙辄报已。置之勿复道，出处俱可喜。攀舆共六尺，食肉飞万里。谁言远近殊，等是朝廷美。遥知送别处，醉墨争淋纸。我以病杜门，商颂空振履。后会知何日，一欢如覆水。善保千金躯，前言戏之耳。
走笔谢吕行甫惠子鱼::苏轼::卧沙细肋吾方厌，通印长鱼谁肯分。好事东平贵公子，贵人不与与苏君。
送吕行甫司门倅河阳::苏轼::结交不在久，倾盖如平生。识子今几日，送别亦有情。子生公相家，高义久峥嵘。天才既超诣，世故亦屡更。譬如追风骥，岂免羁与缨。念我山中人，久与麋鹿并。误出挂世网，举动俗所惊。归田虽未果，已觉去就轻。河阳岂云远，出处恐异程。便当从此别，有酒无徒倾。
和张昌言喜雨::苏轼::二圣忧勤忘寝食，百神奔走会风云。禁林夜直鸣江濑，清洛朝回起縠纹。梦觉酒醒闻好句，帐空簟冷发余薰。秋来定有丰年喜，剩作新诗准备君。
次韵刘贡父西省种竹::苏轼::要知西掖承平事，记取刘郎种竹初。旧德终呼名字外，后生谁续笑谈余。成阴障日行当见，取笋供庖计已疏。白首林间望天上，平安时报故人书。
偶与客饮孔常父见访方设席延请忽上马驰去已而有诗戏用其韵答之::苏轼::扬雄他文不皆奇，独称观瓶居井眉。酒客法士两小儿，陈遵张竦何曾知。主人有酒君独辞，蟹螯何不左手持。岂复见吾衡气机，遣人追君君绝驰，尽力去花君自痴。醍醐与酒同一卮，请君更问文殊师。
次韵子由书李伯时所藏韩干马::苏轼::潭潭古屋云幕垂，省中文书如乱丝。忽见伯时画天马，朔风胡沙生落锥。天马西来从西极，势与落日争分驰。龙膺豹股头八尺，奋迅不受人间羁。元狩虎脊聊可友，开元玉花何足奇。伯时有道真吏隠，饮啄不羡山梁雌。丹青弄笔聊尔耳，意在万里谁知之。干惟画肉不画骨，而况失实空留皮。烦君巧说腹中事，妙语欲遣黄泉知。君不见韩生自言无所学，厩马万匹皆吾师。
次韵刘贡父独直省中::苏轼::明窗畏日晓先暾，高柳鸣蜩午更喧。笔老诗新疑有物，心空客疾本无根。隔墙我亦眠风榻，上马君先锁月轩。共喜早归三伏近，解衣盘礴亦君恩。
轼以去岁春夏侍立迩英而秋冬之交子由相继入侍次韵绝句四首各述所怀  其一::苏轼::曈曈日脚晓犹清，细细槐花暖欲零。坐阅诸公半廊庙，时看黄色起天庭。
轼以去岁春夏侍立迩英而秋冬之交子由相继入侍次韵绝句四首各述所怀  其二::苏轼::上樽初破早朝寒，茗碗仍霑讲舌干。陛楯诸郎空雨立，故应惭悔不儒冠。
轼以去岁春夏侍立迩英而秋冬之交子由相继入侍次韵绝句四首各述所怀  其三::苏轼::两鹤摧颓病不言，年来相继亦乘轩。误闻九奏聊飞舞，可得徘徊为啄吞。
轼以去岁春夏侍立迩英而秋冬之交子由相继入侍次韵绝句四首各述所怀  其四::苏轼::微生偶脱风波地，晚岁犹存铁石心。定似香山老居士，世缘终浅道根深。
送宋构朝散知彭州迎侍二亲::苏轼::东来谁迎使君车，知是丈人屋上乌。丈人今年二毛初，登楼上马不用扶。使君负弩为前驱，蜀人不复谈相如。老幼化服一事无，有鞭不施安用蒲。春波如天涨平湖，鞓红照坐香生肤。帣鞲上寿白玉壶，公堂登歌凤将雏。诸孙欢笑争挽须，蜀人画作西湖图。
郭熙画秋山平远::苏轼::玉堂昼掩春日闲，中有郭熙画春山。鸣鸠乳燕初睡起，白波青嶂非人间。离离短幅开平远，漠漠疏林寄秋晚。恰似江南送客时，中流回头望云𪩘。伊川佚老鬓如霜，卧看秋山思洛阳。为君纸尾作行草，炯如嵩洛浮秋光。我从公游如一日，不觉青山映黄发。为画龙门八节滩，待向伊川买泉石。
次韵张昌言喜雨::苏轼::千里黄流失故居，年来赤地到青徐。遥闻争诵十行诏，无异亲巡六尺舆。精贯天人一言足，云兴岳渎万灵趋。爱君谁似元和老，贺雨诗成即谏书。
金门寺中见李西台与二钱唱和四绝句戏用其韵跋之  其一::苏轼::帝城春日帽檐斜，二陆初来尚忆家。未肯将盐下莼菜，已应知雪似杨花。
金门寺中见李西台与二钱唱和四绝句戏用其韵跋之  其二::苏轼::平生贺老惯乘舟，骑马风前怕打头。欲问君王乞符竹，但忧无蟹有监州。
金门寺中见李西台与二钱唱和四绝句戏用其韵跋之  其三::苏轼::西台妙迹继杨风，无限龙蛇洛寺中。一纸清诗吊兴废，尘埃零落梵王宫。
金门寺中见李西台与二钱唱和四绝句戏用其韵跋之  其四::苏轼::五季文章堕劫灰，升平格力未全回。故知前辈宗徐庾，数首风流似玉台。
和穆父新凉::苏轼::家居妻儿号，出仕猿鹤怨。未能逐什一，安敢抟九万。常恐樗栎身，坐缠冠盖蔓。受知如负债，粗报乃焚券。但知眠牛衣，宁免刺虎圈。清风来既雨，新稻香可饭。紫蟹应已肥，白酒谁能劝。君今崔蔡手，政比赵张健。三公行可致，一语先自献。幸推江湖心，适我鱼鸟愿。
书晁补之所藏与可画竹三首  其一::苏轼::与可画竹时，见竹不见人。岂独不见人，嗒然遗其身。其身与竹化，无穷出清新。庄周世无有，谁知此疑神。
书晁补之所藏与可画竹三首  其二::苏轼::若人今已无，此竹宁复有。那将春蚓笔，画作风中柳。君看断崖上，瘦节蛟蛇走。何时此霜竿，复入江湖手。
书晁补之所藏与可画竹三首  其三::苏轼::晁子拙生事，举家闻食粥。朝来又绝倒，谀墓得霜竹。可怜先生盘，朝日照苜蓿。吾诗固云尔，可使食无肉。
戏用晁补之韵::苏轼::昔我尝陪醉翁醉，今君但吟诗老诗。清诗咀嚼那得饱，瘦竹潇洒令人饥。试问凤凰饥食竹，何如驽马肥苜蓿。知君忍饥空诵诗，口颊澜翻如布谷。
书皇亲画扇::苏轼::十年江海寄浮沉，梦绕江南黄苇林。谁谓风流贵公子，笔端还有五湖心。
书李世南所画秋景二首  其一::苏轼::野水参差落涨痕，疏林敧倒出霜根。扁舟一櫂归何处，家在江南黄叶村。
书李世南所画秋景二首  其二::苏轼::人间斤斧日创夷，谁见龙蛇百尺姿。不是溪山成独往，何有解作挂猿枝。
书鄢陵王主簿所画折枝二首  其一::苏轼::论画以形似，见与儿童邻。赋诗必此诗，定非知诗人。诗画本一律，天工与清新。边鸾雀写生，赵昌花传神。何如此两幅，疏淡含精匀。谁言一点红，解寄无边春。
书鄢陵王主簿所画折枝二首  其二::苏轼::瘦竹如幽人，幽花如处女。低昂枝上雀，摇荡花间雨。双翎决将起，众叶纷自举。可怜采花蜂，清蜜寄两股。若人富天巧，春色入毫楮。悬知君能诗，寄声求妙语。
和张耒高丽松扇::苏轼::可怜堂堂十八公，老死不入明光宫。万牛不来难自献，裁作团团手中扇。屈身蒙垢君一洗，挂名君家诗集里。犹胜汉宫悲婕妤，网虫不见乘鸾子。
故李诚之待制六丈挽词::苏轼::青青一寸松，中有梁栋姿。天骥堕地走，万里端可期。世无阿房宫，下建五丈旗。又无穆天子，西征燕瑶池。才大古难用，老死亦其宜。丈夫恐不免，岂患莫己知。公如松与骥，少小称伟奇。俯仰自廊庙，笑谈无羌夷。清朝竟不用，白首仍忧时。愿斩横行将，请烹干没儿。言虽不见省，坐折奸雄窥。嗟我去公久，江湖生白髭。归来耆旧尽，零落存者谁。比公嵇中散，龙性不可羁。疑公李北海，慷慨多雄词。凄凉五君咏，沉痛八哀诗。邪正久乃明，人今属公思。九原不可作，千古有余悲。
次韵孔常父送张天觉河东提刑::苏轼::送君应典鹔鹴裘，凭仗千锺洗别愁。脱帽风流余长史，埋轮家世本留侯。子河骏马方争出，昭义疲兵得少休。定向秋山得佳句，故关黄叶满行辀。
送张天觉得山字::苏轼::西登太行岭，北望清凉山。晴空浮五髻，晻霭卿云间。余光入巌石，神草出茅菅。何人相指似，稍稍落人寰。能令堕指儿，虬髯茁冰颜。祝君如此草，为民已痌瘝。我亦老且病，眼花腰脚顽。念当勤致此，莫作河东悭。
赠李道士::苏轼::世人只数曹将军，谁知虎头非痴人。腰间大羽何足道，颊上三毛自有神。平生狎侮诸公子，戏著幼舆巌石里。故教世世作黄冠，布袜青鞋弄云水。千年鼻祖守关门，一念还为李耳孙。香火旧缘何日尽，丹青余习至今存。五十之年初过二，衰颜记我今如此。他时要指集贤人，知是香山老居士。
次韵张舜民自御史出倅虢州留别::苏轼::玉堂给札气如云，初喜湘累复佩银。樊口凄凉已陈迹，班心突兀见长身。江湖前日真成梦，鄠杜他年恐卜邻。此去若容陪坐啸，故应客主尽诗人。
次韵王定国扬州倅::苏轼::此身江海寄天游，一落红尘不易收。未许相如还蜀道，空教何逊在扬州。又惊白酒催黄菊，尚喜朱颜映黑头。火急著书千古事，虞卿应未厌穷愁。
次韵米黻二王书跋尾二首  其一::苏轼::三馆曝书防蠹毁，得见来禽与青李。秋蛇春蚓久相杂，野鹜家鸡定谁美。玉函金籥天上来，紫衣敕使亲临启。纷纶过眼未易识，磊落挂壁空云委。归来妙意独追求，坐想蓬山二十秋。怪君何处得此本，上有桓玄寒具油。巧偷豪夺古来有，一笑何似痴虎头。君不见长安永宁里，王家破垣谁复修。
次韵米黻二王书跋尾二首  其二::苏轼::元章作书日千纸，平生自苦谁与美。画地为餠未必似，要令痴儿出馋水。锦囊玉轴来无趾，粲然夺真疑圣智。忍饥看书泪如洗，至今鲁公余乞米。
次韵宋肇惠澄心纸二首  其一::苏轼::诗老囊空一不留，百番曾作百金收。知君也厌雕肝肾，分我江南数斛愁。
次韵宋肇惠澄心纸二首  其二::苏轼::君家家学陋相如，宜与诸儒论石渠。古纸无多更分我，自应给札奏新书。
郭熙秋山平远二首  其一::苏轼::目尽孤鸿落照边，遥知风雨不同川。此间有句无人识，送与襄阳孟浩然。
郭熙秋山平远二首  其二::苏轼::木落骚人已怨秋，不堪平远发诗愁。要看万壑争流处，他日终烦顾虎头。
送欧阳辩监澶州酒::苏轼::汗血驾鼓车，何从致千里。纷纷糟麹间，欲试贤公子。君家江南英，濯足沧浪水。却渡旧黄河，涨沙埋马耳。由来付造物，倚伏何穷已。当念楚子文，三仕无愠喜。
九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫微花绝句其词云丝纶阁下文书静钟鼓楼中刻漏长独坐黄昏谁是伴紫微花对紫微郎翼日各以表谢又进诗一篇臣轼诗云::苏轼::绣裳画衮云垂地，不作成王剪桐戏。日高黄伞下西清，风动槐龙舞交翠。壁中蠹简今千年，漆书科斗光射天。诸儒不复忧吻燥，东宫赐酒如流泉。酒酣复拜千金赐，一纸惊鸾回凤字。苍颜白发便生光，袖有骊珠三十四。归来车马已喧阗，争看银钩墨色鲜。人间一日传万口，喜见云章第一篇。玉堂昼掩文书静，铃索不摇钟漏永。莫言弄笔数行书，须信时平由主圣。犬羊散尽沙漠空，捷烽夜到甘泉宫。似闻指挥筑上郡，已觉谈笑无西戎。文思天子师文母，终闭玉关辞马武。小臣愿对紫微花，试草尺书招赞普。
昨见韩丞相言王定国今日玉堂独坐有怀其人::苏轼::昼卧玉堂上，微风举轻纨。铜瓶下碧井，百尺鸣飞澜。俯仰清梦余，爱此一掬寒。似予平生友，苦语凉肺肝。秀眉玉两颊，矫矫如翔鸾。置之江淮交，清诗洗江湍。红鳞对白酒，信美非所安。丞相功业成，还家酒杯宽。人间有此客，折简呼不难。相将扣东阁，起舞尽余欢。
谢王泽州寄长松兼简张天觉二首  其一::苏轼::莫道长松浪得名，能教覆额两眉青。便将径寸同千尺，知有奇功似茯苓。
谢王泽州寄长松兼简张天觉二首  其二::苏轼::凭君说与埋轮使，速寄长松作解嘲。无复青黏和漆叶，枉将锺乳敌仙茅。
次韵刘贡父所和韩康公忆持国二首  其一::苏轼::梦觉真同鹿覆蕉，相君脱屣自参寥。颜红底事发先白，室迩何妨人自遥。狂似次公应未怪，醉推东阁不须招。援毫欲作衣冠表，盛事终当继八萧。
次韵刘贡父所和韩康公忆持国二首  其二::苏轼::闭户端居念独深，小轩朱槛忆同临。燎须谁识英公意，黄发聊知子建心。已托西风传绝唱，且邀明月伴孤斟。他时内集应呼我，下客先判醉堕簪。
上韩持国::苏轼::韩氏三虎秉枢极，中有一虎似伟节。端居隠几学无心，夙驾入朝常正色。犯时独行太嵔，回天不忌真药石。辇致归来荷二圣，推排使至有众力。吾侪小人但饱饭，不有君子何能国。西湖醉卧春水船，如何为人作丰年。
次韵刘贡父叔侄扈驾::苏轼::玉堂孤坐不胜清，长羡邹枚接长卿。只许隔墙闻置酒，时因议事得联名。机云似我多遗俗，广受如君不治生。共托属车尘土后，钧天一饷梦中荣。
次韵韩康公置酒见留::苏轼::庭下黄花一醉同，重来雪𪩘已穹窿。不应屡费讥安石，但使无多酌次公。锺乳金钗人似玉，鹍弦铁拨坐生风。少卿尚有车茵在，颇觉宽容胜弱翁。
次韵王都尉偶得耳疾::苏轼::君知六凿皆为赘，我有一言能决疣。病客巧闻床下蚁，痴人强觑棘端猴。聪明不在根尘里，药饵空为婢仆忧。但试周郎看聋否，曲音小误已回头。
送乔仝寄贺君六首  其一::苏轼::君年二十美且都，初得恶疾堕眉须。红颜白发惊妻孥，览镜自嫌欲弃躯。结茅穷山啖松腴，路逢逃秦博士卢。方瞳照野清而癯，再拜未起烦一呼。觉知此身了非吾，炯然莲花出泥涂。随师东游渡潍邞，山头见我两轮朱。岂知仙人混屠沽，尔来八十胸垂胡。上山如飞嗔人扶，东归有约不敢渝。新年当参老仙儒，秋风西来下双凫，得枣如瓜分我无。
送乔仝寄贺君六首  其二::苏轼::生长兵间早脱身，晚为元祐太平人。不惊渤海桑田变，来看龟蒙漏泽春。
送乔仝寄贺君六首  其三::苏轼::曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。
送乔仝寄贺君六首  其四::苏轼::垂老区区岂为身，微言一发重千钧。始知不见高皇帝，正似商山四老人。
送乔仝寄贺君六首  其五::苏轼::旧闻父老晋郎官，已作飞腾变化看。闻道东蒙有居处，愿供薪水看烧丹。
送乔仝寄贺君六首  其六::苏轼::千古风流贺季真，最怜嗜酒谪仙人。狂吟醉舞知无益，粟饭藜羹间养神。
送家安国教授归成都::苏轼::别君二十载，坐失两鬓青。吾道虽艰难，斯文终典刑。屡作退飞鹢，羞看干死萤。一落戎马间，五见霜叶零。夜谈空说剑，春梦犹横经。新科复旧贯，童子方乞灵。须烦凌云手，去作入蜀星。苍苔高眹室，古柏文翁庭。初闻编简香，稍觉锋镝腥。岷峨有雏凤，梧竹养修翎。呜呼应嶰律，飞舞集虞廷。吾侪便归老，亦足慰余龄。
和子由除夜元日省宿致斋三首  其一::苏轼::江湖流落岂关天，禁省相望亦偶然。等是新年未相见，此身应坐不归田。
和子由除夜元日省宿致斋三首  其二::苏轼::白发苍颜五十三，家人强遣试春衫。朝回两袖天香满，头上银幡笑阿咸。
和子由除夜元日省宿致斋三首  其三::苏轼::当年踏月走东风，坐看春闱锁醉翁。白发门生几人在，却将新句调儿童。
韩康公坐上侍儿求书扇上二首  其一::苏轼::窗摇细浪鱼吹日，手弄黄花蝶透衣。不觉春风吹酒醒，空教明月照人归。
韩康公坐上侍儿求书扇上二首  其二::苏轼::一一窗扉面水开，更于何处觅蓬莱。天香满袖人知否，曾到旃檀小殿来。
次韵答张天觉二首  其一::苏轼::车轻马稳辔衔坚，但有蚊虻喜扑缘。截断口前君莫问，人间差乐胜巢仙。
次韵答张天觉二首  其二::苏轼::驭风骑气我何劳，且要长松作土毛。亦如诃佛丹霞老，却向清凉礼白毫。
次韵黄鲁直画马试院中作::苏轼::少年鞍马勤远行，卧闻龁草风雨声，见此忽思短策横。十年髀肉磨欲透，那更陪君作诗瘦，不如芋魁归饭豆。门前欲嘶御史骢，诏恩三日休老翁，羡君怀中双橘红。
余与李廌方叔相知久矣领贡举事而李不得第愧甚作诗送之::苏轼::与君相从非一日，笔势翩翩疑可识。平生谩说古战场，过眼终迷日五色。我惭不出君大笑，行止皆天子何责。青袍白纻五千人，知子无怨亦无德。买羊酤酒谢玉川，为我醉倒春风前。归家但草凌云赋，我相夫子非癯仙。
和宋肇游西池次韵::苏轼::汉皇慈俭不开边，尚教千艘下濑船。贪看艨艟飞鬬舰，不知赑屃舞钧天。故山西望三千里，往事回思二十年。自笑区区足官府，不如公子散神仙。
仆领贡举未出钱穆父雪中作诗见及三月二十日同游金明池始见其诗次韵为答::苏轼::雪知我出已全消，花待君来未敢飘。行避门生时小饮，忽逢骑吏有嘉招。鱼龙绝技来千里，斑白遗民数四朝。知有黄公酒垆在，苍颜华发自相遥。
韩康公挽词三首  其一::苏轼::故国非乔木，兴王有世臣。嗟余后死者，犹及老成人。德业经文武，风流表搢绅。空余行乐地，处处泣遗民。
韩康公挽词三首  其二::苏轼::再世忠清德，三朝翊赞勋。功成不归国，就访敢忘君。旧学严诗律，余威靖塞氛。何当继韩奕，故吏总能文。
韩康公挽词三首  其三::苏轼::西第开东阁，初筵点后尘。笙歌邀白发，灯火乐青春。扶路三更罢，回头一梦新。赋诗犹墨湿，把卷独沾巾。
书艾宣画四首 竹鹤::苏轼::此君何处不相宜，况有能言老令威。谁识长身古君子，犹将缁布缘深衣。
书艾宣画四首 黄精鹿::苏轼::太华西南第几峰，落花流水自重重。幽人只采黄精去，不见春山鹿养茸。
书艾宣画四首 杏花白鹇::苏轼::天工剪刻为谁妍，抱蕊游蜂自作团。把酒惜春都是梦，不如闲客此闲看。
书艾宣画四首 莲龟::苏轼::半脱莲房露压敧，绿荷深处有游龟。只应翡翠兰苕上，独见玄夫曝日时。
次韵子由五月一日同转对::苏轼::跪奉新书笏在腰，谈王正欲伴耕樵。晋阳岂为一门事，宣政聊同五月朝。忧患半生联出处，归休上策早招要。后生可畏吾衰矣，刀笔从来错料尧。
柏石图诗::苏轼::柏生两石间，天命本如此。虽云生之艰，与石相终始。韩子俯仰人，但爱平地美。土膏杂粪壤，成坏几何耳。君看此槎牙，岂有可移理。苍龙转玉骨，黑虎抱金柅。画师亦可人，使我毛发起。当年落笔意，正欲讥韩子。
谢宋汉杰惠李承晏墨::苏轼::老松烧尽结轻花，妙法来从北李家。翠色冷光何所似，墙东鬒发堕寒鸦。
庆源宣义王丈以累举得官为洪雅主簿雅州户掾遇吏民如家人人安乐之既谢事居眉之青神瑞草桥放怀自得有书来求红带既以遗之且作诗为戏请黄鲁直秦少游各为赋一首为老人光华::苏轼::青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈姥巌前自唤渡，青衣江畔人争扶。今年蚕市数州集，中有遗民怀袴襦。邑中之黔相指似，白髯红带老不癯。我欲西归卜邻舍，隔墙拊掌容歌呼。不学山王乘驷马，回头空指黄公垆。
次韵许冲元送成都高士敦钤辖::苏轼::栘中老监本虚名，懒作燕山万里行。坐看飞鸿迎使节，归来骏马换倾城。高才本不缘勋阀，余力还思治蜀兵。西望雪山烽火尽，不妨樽酒寄平生。
次前韵送程六表弟::苏轼::君家兄弟真连璧，门十朱轮家万石。竹使犹分刺史符，上方行赐尚书舄。前年持节发仓廪，到处卖刀收茧栗。归来闭口不论功，却走渡江谁复惜。君才不用如涧松，我老得全犹社栎。青衫莫厌百僚底，白首上有千薪积。忆昔江湖一钓舟，无数云山供点笔。未应便障西风扇，只恐先移北山檄。凭君寄谢江南叟，念我空见长安日。浮江溯蜀有成言，江水在此吾不食。
送周正孺知东川::苏轼::得郡书生荣，还家昔人重。而况东西川，千骑许上冢。里门下车入，父老自惊耸。端如何武贤，不事长卿宠。清时养材杰，杞梓方培拥。未应遗合抱，取用及把拱。如君尚出麾，顾我宜耕垄。先归谢先手，求去悔不勇。岂云慕廉退，实自知衰冗。为君扫棠阴，画像或相踵。
次前韵再送周正孺::苏轼::东川得望郎，坐与西争重。高风倾石室，旧学鄙文冢。蜀人安使君，所至野不耸。竹马迎细侯，大钱送刘宠。遥知句溪路，老稚相扶拥。看画古丛祠，百怪朝幽拱。牛头与兜率，云木蔚堆垄。醉乡追旧游，笔阵贾余勇。聊将诗酒乐，一扫簿书冗。西风吹好句，珠玉本无踵。
虚飘飘::苏轼::虚飘飘，画檐蛛结网，银汉鹊成桥。尘渍雨桐叶，霜飞风柳条。露凝残点见红日，星曳余光横碧霄。虚飘飘，比浮名利犹坚牢。
碣石庵赠湛庵主::苏轼::保康桥上夜观灯，碣石巌前夏饮冰。莫把山林笑朝市，老夫手里有乌藤。
和王晋卿题李伯时画马::苏轼::督邮有良马，不为君所奇。顾收纸上影，骏骨何由归。一朝见萦策，蚁封惊肉飞。岂惟马不遇，人已半生痴。
送钱穆父出守越州二首  其一::苏轼::簿书常苦百忧集，樽酒今应一笑开。京兆从教思广汉，会稽聊喜得方回。
送钱穆父出守越州二首  其二::苏轼::若耶溪水云门寺，贺监荷花空自开。我恨今犹在泥滓，劝君莫棹酒船回。
戏书李伯时画御马好头赤::苏轼::山西战马饥无肉，夜嚼长秸如嚼竹。蹄间三丈是徐行，不信天山有坑谷。岂如厩马好头赤，立仗归来卧斜日。莫教优孟卜葬地，厚衣薪槱入铜历。
送程七表弟知泗州::苏轼::江湖不在眼，尘土坐满颜。系舟清洛尾，初见淮南山。淮山相媚好，晓镜开烟鬟。持此娱使君，一笑簿领间。使君如天马，朝燕暮荆蛮。时无王良手，空老十二闲。聊当出毫末，化服狡与顽。勿谓无人知，古佛临清湾。赤子视万类，流萍阅人寰。但使可此人，余事真茅菅。
送曹辅赴闽漕::苏轼::曹子本儒侠，笔势翻涛澜。往来戎马间，边风裂儒冠。诗成横槊里，楯墨何曾干。一旦事远游，红尘隔严滩。平生羊炙口，并海搜咸酸。一从荔支食，岂念苜蓿盘。我亦江海人，市朝非所安。常恐青霞志，坐随白发阑。渊明赋归去，谈笑便解官。我今何为者，索身良独难。凭君问清淮，秋水今几竿。我舟何时发，霜露日已寒。
次韵王郎子立风雨有感::苏轼::百年一俯仰，寒暑相主客。稍增裘褐气，已觉团扇厄。不烦计荣辱，此丧彼有获。我琴终不败，无攫亦无醳。后生不自牧，呻吟空挟策。揠苗不待长，买菜苦求益。此郎独静退，门外无行迹。但恐陶渊明，每为饥所迫。凄风弄衣结，小雪穿门席。愿君付一笑，造物亦戏剧。朝来赋云梦，笔落风雨疾。为君裁春衫，高会开桂籍。
次韵黄鲁直嘲小德小德鲁直子其母微故其诗云解著潜夫论不妨无外家::苏轼::进馔客争起，小儿那可涯。莫欺东方星，三五自横斜。名驹已汗血，老蚌空泥沙。但使伯仁长，还兴络秀家。
书黄庭内景经尾::苏轼::太上虚皇出灵篇，黄庭真人舞胎仙。髯耆两卿相后前，丱妙夹侍清且妍。十有二神服锐坚，巍巍堂堂人中天。问我何修果此缘，是心朝空夕了然，恐非其人世莫传。殿以二士苍鹄骞，南随道师历山渊。山人迎笑喜我还，问谁遣化老龙眠。
送蹇道士归庐山::苏轼::物之有知盖恃息，孰居无事使出入。心无天游室不空，六凿相攘妇争席。法师逃人入庐山，山中无人自往还。往者一空还者失，此身正在无还间。绵绵不绝微风里，内外丹成一弹指。人间俯仰三千秋，骑鹤归来与子游。
次韵黄鲁直戏赠::苏轼::昨夜试微凉，汗衾初退红。我愿偕秋风，随身入房栊。君王不好事，只作好惊鸿。细看卷虿尾，我家真栗蓬。
书林次中所得李伯时归去来阳关二图后  其一::苏轼::不见何戡唱渭城，旧人空数米嘉荣。龙眠独识殷勤处，画出阳关意外声。
书林次中所得李伯时归去来阳关二图后  其二::苏轼::两本新图宝墨香，樽前独唱小秦王。为君翻作归来引，不学阳关空断肠。
卧病逾月请郡不许复直玉堂十一月一日锁院是日苦寒诏赐宫烛法酒书呈同院::苏轼::微霰疏疏点玉堂，词头夜下揽衣忙。分光御烛星辰烂，拜赐宫壶雨露香。醉眼有花书字大，老人无睡漏声长。何时却逐桑榆暖，社酒寒灯乐未央。
送周朝议守汉州::苏轼::茶为西南病，岷俗记二李。何人折其锋，矫矫六君子。君家尤出力，流落初坐此。谓当收桑榆，华发看剑履。胡为犯风雪，岁晚行未已。念归诚得计，顾自为谋耳。吾闻江汉间，疮痏有未起。莫轻龚遂老，君王付尺棰。召还当有诏，挽袖谢邻里。犹堪作水衡，供张园林美。
木山::苏轼::木生不用回万牛，愿终天年仆沙洲。时来幸逢河伯秋，掀然见怪推不流。蓬婆雪岭巧雕锼，蛰虫行蚁为豪酋。阿咸大胆忽持去，河伯好事不汝尤。城中古沼浸坤轴，一林瘦竹吾菟裘。二顷良田不难买，三年桤木行可槱。会将白发对苍𪩘，鲁人不厌东家丘。
送千乘千能两侄还乡::苏轼::治生不求富，读书不求官。譬如饮不醉，陶然有余欢。君看庞德公，白首终泥蟠。岂无子孙念，顾独贻以安。鹿门上冢回，床下拜龙鸾。躬耕竟不起，耆旧节独完。念汝少多难，冰雪落绮纨。五子如一人，奉养真色难。烹鸡独馈母，自飨苜蓿盘。口腹恐累人，宁我食无肝。西来四千里，敝袍不言寒。秀眉似我兄，亦复心闲宽。忽然舍我去，岁晚留余酸。我岂轩冕人，青云意先阑。汝归莳松菊，环以青琅玕。桤阴三年成，可以挂我冠。清江入城郭，小圃生微澜。相从结茅舍，曝背谈金銮。
题李伯时画赵景仁琴鹤图二首  其一::苏轼::清献先生无一钱，故应琴鹤是家传。谁知默鼓无弦曲，时向珠宫舞幻仙。
题李伯时画赵景仁琴鹤图二首  其二::苏轼::丑石寒松未易亲，聊将短曲调长人。乘轩故自非明眼，终日僛僛舞爨薪。
书王定国所藏烟江叠嶂图::苏轼::江上愁心千叠山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隠复见，下赴谷口为奔川。川平山开林麓断，小桥野店依山前。行人稍度乔木外，渔舟一叶江吞天。使君何从得此本，点缀毫末分清妍。不知人间何处有此境，径欲往买二顷田。君不见武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪惊昼眠。桃花流水在人世，武陵岂必皆神仙。江山清空我尘土，虽有去路寻无缘。还君此画三叹息，山中故人应有招我归来篇。
王晋卿作烟江叠嶂图仆赋诗十四韵晋卿和之语特奇丽因复次韵不独纪其诗画之美亦为道其出处契阔之故而终之以不忘在莒之戒亦朋友忠爱之义也::苏轼::山中举头望日边，长安不见空云烟。归来长安望山上，时移事改应潸然。管弦去尽宾客散，惟有马埒编金泉。渥洼故自千里足，要饱风雪轻山川。屈居华屋啖枣脯，十年俯仰龙旗前。却因瘦病出奇骨，盐车之厄宁非天。风流文采磨不尽，水墨自与诗争妍。画山何必山中人，田歌自古非知田。郑虔三绝君有二，笔势挽回三百年。欲将巌谷乱窈窕，眉峰修嫮夸连娟。人间何有春一梦，此身将老蚕三眠。山中幽绝不可久，要作平地家居仙。能令水石长在眼，非君好我当谁缘。愿君终不忘在莒，乐时更赋囚山篇。
和吴安持使者迎驾::苏轼::小雪疏烟杂瑞光，清波寒引御沟长。曈曈日色笼丹禁，杳杳鞭声出建章。鹓鹭偶叨陪下列，天阊聊启望中央。归来喜气倾新句，满座疑闻锦绣香。
次韵王定国会饮清虚堂::苏轼::何逊扬州又几年，官梅诗兴故依然。何人可复间季孟，与子不妨中圣贤。卜筑君方淮上郡，归心我已剑南川。此身正似蚕将老，更尽春光一再眠。
兴龙节侍宴前一日微雪与子由同访王定国小饮清虚堂定国出数诗皆佳而五言尤奇子由又言昔与孙巨源同过定国感念存没悲叹久之夜归稍醒各赋一篇明日朝中以示定国也::苏轼::天风淅淅飞玉沙，诏恩归沐休早衙。遥知清虚堂里雪，正似薝卜林中花。出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。羡君五字入诗律，欲与六出争天葩。头风已倩檄手愈，背痒却得仙爪爬。银瓶泻油浮蚁酒，紫碗铺粟盘龙茶。幅巾起作鸜鹆舞，叠鼓谁掺渔阳挝。九衢灯火杂梦寐，十年聚散空咨嗟。明朝握手殿门外，共看银阙暾朝霞。
王晋卿所藏着色山二首  其一::苏轼::缥缈营丘水墨仙，浮空出没有无间。迩来一变风流尽，谁见将军着色山。
王晋卿所藏着色山二首  其二::苏轼::荦确何人似退之，意行无路欲从谁。宿云解駮晨光漏，独见山红涧碧时。
和黄鲁直效进士作二首 岁寒知松柏::苏轼::龙蛰虽高卧，鸡鸣不废时。炎凉徒自变，茂悦两相知。已负栋梁质，肯为儿女姿。那忧霜贸贸，未喜日迟迟。难与夏虫语，永无秋实悲。谁知此植物，亦解秉天彝。
和黄鲁直效进士作二首 款塞来享::苏轼::蠢尔氐羌国，天诛亦久稽。既能知面内，不复议征西。斥堠销兵火，边城息鼓鼙。输忠修贡职，弃过为黔黎。雪满流沙静，云沉太白低。巍巍二圣治，盛德古难齐。
夜直玉堂携李之仪端叔诗百余首读至夜半书其后::苏轼::玉堂清冷不成眠，伴直难呼孟浩然。暂借好诗消永夜，每逢佳处辄参禅。愁侵砚滴初含冻，喜入灯花欲鬬妍。寄语君家小儿子，他时此句一时编。
次韵王定国得晋卿酒相留夜饮::苏轼::短衫压手气横秋，更著仙人紫绮裘。使我有名全是酒，从他作病且忘忧。诗无定律君应将，醉有真乡我可侯。且倒余樽尽今夕，睡蛇已死不须钩。
范景仁和赐酒烛诗复次韵谢之::苏轼::笙磬分均上下堂，游鱼舞兽自奔忙。朱弦初识孤桐韵，玉琯犹闻秬黍香。万事今方咨伯始，一斑我亦愧真长。此生会见三雍就，无复寥寥叹未央。
次韵刘贡父春日赐幡胜::苏轼::宽诏随春出内朝，三军喜气挟狐貂。镂银错落翻斜月，剪彩缤纷舞庆霄。腊雪强飞才到地，晓风偷转不惊条。脱冠径醉应归卧，便腹从人笑老韶。
再和::苏轼::与君流落偶还朝，过眼纷纶七叶貂。莫笑华颠羞采胜，几人黄壤隔青霄。行吟未许穷骚雅，坐啸犹能出教条。记取明年江上郡，五更春枕梦春韶。
叶公秉王仲至见和次韵答之::苏轼::袗𫄨方暑亦堪朝，岁晚凄风忆皂貂。共喜鹓鸾归禁籞，心知日月在重霄。君如老骥初遭络，我似枯桑不受条。强镊霜须簪彩胜，苍颜得酒尚能韶。
再和::苏轼::衰迟何幸得同朝，温劲如君合珥貂。谁惜异才蒙径寸，自惭枯枿借凌霄。光风泛泛初浮水，红糁离离欲缀条。后日一樽何处共，奉常端冕作咸韶。
和王晋卿送梅花次韵::苏轼::东坡先生未归时，自种来禽与青李。五年不踏江头路，梦逐东风泛蘋芷。江梅山杏为谁容，独笑依依临野水。此间风物君未识，花浪翻天雪相激。明年我复在江湖，知君对花三叹息。
次韵王晋卿惠花栽栽所寓张退傅第中::苏轼::坐来念念失前人，共向空中寓一尘。若问此花谁是主，天教闲客管青春。
次韵王晋卿上元侍宴端门::苏轼::月上九门开，星河绕露台。君方枕中梦，我亦化人来。光动仙球缒，香余步辇回。相从穿万马，衰病若为陪。
王郑州挽词::苏轼::羡君华发起琳宫，右辅初还鼓角雄。千里农桑歌子产，一时冠盖慕萧嵩。那知聚散舂粮外，便有悲欢过隙中。京兆同僚几人在，犹思对案笔生风。
书王定国所藏王晋卿画着色山二首  其一::苏轼::白发四老人，何曾在商颜。烦君纸上影，照我胸中山。山中亦何有，木老土石顽。正赖天日光，涧谷纷斓斑。我心空无物，斯文何足关。君看古井水，万象自往还。
书王定国所藏王晋卿画着色山二首  其二::苏轼::君归岭北初逢雪，我亦江南五见春。寄语风流王武子，三人俱是识山人。
呈定国::苏轼::旧病应逢医口药，新妆渐画入时眉。信知诗是穷人物，近觉王郎不作诗。
寄傲轩::苏轼::先生英妙年，一扫千兔秃。仕进固有余，不肯践场屋。通阛何所傲，傲名非傲俗。定知轩冕中，享荣不偿辱。岂无自安计，得失犹转毂。先生独扬扬，忧患莫能渎。得如虎挟乙，失若龟藏六。茅檐聊寄寓，俯仰亦自足。东坡无边春，方寸尽藏蓄。醉哦旁若无，独侑一樽醁。床头车马道，残月挂疏木。朝客纷扰时，先生睡方熟。
送吕昌朝知嘉州::苏轼::不羡三刀梦蜀都，聊将八咏继东吴。卧看古佛凌云阁，敕赐诗人明月湖。得句会应缘竹鹤，思归宁复为莼鲈。横空好在修眉色，头白犹堪乞左符。
次韵黄鲁直寄题郭明父府推颍州西斋二首  其一::苏轼::树头啄木常疑客，客去而嗔定不然。脱辖已应生井沫，解衣聊复起庖烟。平生诗酒真相污，此去文书恐独贤。早晚西湖映华发，小舟翻动水中天。
次韵黄鲁直寄题郭明父府推颍州西斋二首  其二::苏轼::寂寞东京月旦州，德星无复缀珠旒。莫嗟平舆空神物，尚有西斋接胜流。春梦屡寻湖十顷，家书新报橘千头。雪堂亦有思归曲，为谢平生马少游。
次韵秦少章和钱蒙仲::苏轼::碧畦黄陇稻如京，岁美人和易得情。鉴里移舟天外思，地中鸣角古来声。山围故国城空在，潮打西陵意未平。二子有如双白鹭，隔江相照雪衣明。
次韵钱越州::苏轼::髯尹超然定逸群，南游端为访云门。谪仙归侍玉皇案，老鹤来乘刺史轓。已觉簿书哀老子，故知笾豆有司存。年来齿颊生荆棘，习气因君又一言。
同秦仲二子雨中游宝山::苏轼::平明已报百吏散，半日来陪二子闲。立鹊低昂烟雨里，行人出没树林间。
去杭州十五年复游西湖用欧阳察判韵::苏轼::我识南屏金鲫鱼，重来拊槛散斋余。还从旧社得心印，似省前生觅手书。葑合平湖久芜没，人经丰岁尚凋疏。谁怜寂寞高常侍，老去狂歌忆孟诸。
与莫同年雨中饮湖上::苏轼::到处相逢是偶然，梦中相对各华颠。还来一醉西湖雨，不见跳珠十五年。
送子由使契丹::苏轼::云海相望寄此身，那因远适更沾巾。不辞驿骑凌风雪，要使天骄识凤麟。沙漠回看清禁月，湖山应梦武林春。单于若问君家世，莫道中朝第一人。
次韵答刘景文左藏::苏轼::我老诗坛仆鼓旗，借君佳句发良时。但空贺监杯中物，莫示孙郎帐下儿。夜烛催诗金烬落，秋芳压帽露华滋。故应好语如爬痒，有味难名只自知。
坐上复借韵送岢岚军通判叶朝奉::苏轼::云间踏白看缠旗，莫忘西湖把酒时。梦里吴山连越峤，樽前羌妇杂胡儿。夕烽过后人初醉，春雁来时雪未滋。为问从军真乐不，书来粗遣故人知。
始于文登海上得白石数升如芡实可作枕闻梅丈嗜石故以遗其子子明学士子明有诗次韵::苏轼::海隅荒怪有谁珍，零落珊瑚泣季伦。法供坐令微物重，色难归致孝心纯。只疑薏苡来交趾，未信𧏖珠出泗滨。愿子聚为江夏枕，不劳挥扇自宁亲。
次韵钱越州见寄::苏轼::莫将牛弩射羊群，卧治何妨昼掩门。稍喜使君无疾病，时因送客见车轓。搔头白发秋无数，闭眼丹田夜自存。欲息波澜须引去，吾侪岂独坐多言。
文登蓬莱阁下石壁千丈为海浪所战时有碎裂淘洒岁久皆圆熟可爱土人谓此弹子涡也取数百枚以养石菖蒲且作诗遗垂慈堂老人::苏轼::蓬莱海上峰，玉立色不改。孤根捍滔天，云骨有破碎。阳侯杀廉角，阴火发光彩。累累弹丸间，琐细成珠琲。阎浮一沤耳，真妄果安在。我持此石归，袖中有东海。垂慈老人眼，俯仰了大块。置之盆盎中，日与山海对。明年菖蒲根，连络不可解。倘有蟠桃生，旦暮犹可待。
次韵毛滂法曹感雨::苏轼::江南佳公子，遗我锦绣端。揽之温如春，公子焉得寒。兴雨自有时，肤寸便蒙。敛藏以自润，牛斗何足干。空庭月与影，强结三友欢。我岂不足欤，要此清团团。欲欢在一醉，常恐樽中干。舍酒尚可乐，明珠如弹丸。但恐千仞雀，匆匆发虚弹。迨子闲暇时，种子田中丹。一朝涉世故，空腹容欺谩。我顷在东坡，秋菊为夕餐。永愧坡间人，布褐为我完。雪堂初覆瓦，上簟无下莞。时时亦设客，每醉筒辄殚。一笑便倾倒，五年得轻安。公子岂我徒，衣钵传一箪。定非郊与岛，笔势江河宽。悲吟古寺中，穿帷雪漫漫。他年记此味，芋火对懒残。
送邓宗古还乡::苏轼::广汉有姜子，孝弟行里闾。赤眉虽豺虎，弛兵过其墟。至今空清泉，无复双鲤鱼。南郑有李郃，妙得甘公书。夜坐指流星，惊倒两使车。抱关不肯仕，布褐蒙璠玙。西南固多士，君得二子馀。凛凛忠文公，搜士及樵渔。涧溪有幽讨，蘋芷真嘉蔬。岁晚终不食，心恻当何如。
参寥上人初得智果院会者十六人分韵赋诗轼得心字::苏轼::涨水返旧壑，飞云思故岑。念君忘家客，亦有怀归心。三间得幽寂，数步藏清深。攒金卢橘坞，散火杨梅林。茶笋尽禅味，松杉真法音。云崖有浅井，玉醴常半寻。遂名参寥泉，可濯幽人襟。相携横岭上，未觉衰年侵。一眼吞江湖，万象涵古今。愿君更小筑，岁晚解我簪。
哭王子立次儿子迨韵三首  其一::苏轼::彭城初识子，照眼白而长。异梦成先兆，清言得未尝。岂惟知礼意，遂欲补诗亡。咄咄真相逼，诸生敢雁行。
哭王子立次儿子迨韵三首  其二::苏轼::非无伯鸾志，独有子云悲。恨子非天合，犹能使我思。儿曹莫凄恸，老眼欲枯萎。会哭皆豪杰，谁为感旧诗。
哭王子立次儿子迨韵三首  其三::苏轼::龙困尝鱼服，羊儇或虎蒙。匆匆成鬼录，愦愦到天公。偶落藩墙上，同游羿彀中。回看十年事，黄叶卷秋风。
异鹊::苏轼::昔我先君子，仁孝行于家。家有五亩园，幺凤集桐花。是时乌与鹊，巢鷇可俯拏。忆我与诸儿，饲食观群呀。里人惊瑞异，野老笑而嗟。云此方乳哺，甚畏鸢与蛇。手足之所及，二物不敢加。主人若可信，众鸟不我遐。故知中孚化，可及鱼与豭。柯侯古循吏，悃愊真无华。临漳所全活，数等江干沙。仁心格异族，两鹊栖其衙。但恨不能言，相对空楂楂。善恶以类应，古语良非夸。君看彼酷吏，所至号鬼车。
次韵詹适宣德小饮巽亭::苏轼::君方梦谪仙，我亦吊文园。江上同三黜，天涯共一樽。涛雷殷白昼，梅雪耿黄昏。归去多情雨，应随御史轩。
东川清丝寄鲁冀州戏赠::苏轼::鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。嗟我虽为老侍从，骨寒只受布与缯。床头锦衾未还客，坐觉芒刺在背膺。岂如髯卿晚乃贵，福禄正似川方增。醉中倒著紫绮裘，下有半臂出缥绫。封题不敢妄裁剪，刀尺自有佳人能。遥知千骑出清晓，积雪未放浮尘兴。白须红带柳丝下，老弱空巷人相登。但放奇纹出领袖，吾髯虽老无人憎。
怡然以垂云新茶见饷报以大龙团仍戏作小诗::苏轼::妙供来香积，珍烹具大官。拣芽分雀舌，赐茗出龙团。晓日云庵暖，春风浴殿寒。聊将试道眼，莫作两般看。
次韵王忠玉游虎丘绝句三首  其一::苏轼::当年大白此相浮，老守娱宾得二丘。白发重来故人尽，空余丛桂小山幽。
次韵王忠玉游虎丘绝句三首  其二::苏轼::青盖红旗映玉山，新诗小草落玄泉。风流使者人争看，知有真娘立道边。
次韵王忠玉游虎丘绝句三首  其三::苏轼::舞衫歌扇转头空，只有青山杳霭中。若共吴王鬬百草，使君未敢借惊鸿。
寄蔡子华::苏轼::故人送我东来时，手栽荔子待我归。荔子已丹吾发白，犹作江南未归客。江南春尽水如天，肠断西湖春水船。想见青衣江畔路，白鱼紫笋不论钱。霜髯三老如霜桧，旧交零落今谁辈。莫从唐举问封侯，但遣麻姑更爬背。
和钱四寄其弟龢::苏轼::再见涛头涌玉轮，烦君久驻浙江春。年来总作维摩病，堪笑东西二老人。
故周茂叔先生濂溪::苏轼::世俗眩名实，至人疑有无。怒移水中蟹，爱及屋上乌。坐令此溪水，名与先生俱。先生本全德，廉退乃一隅。因抛彭泽米，偶似西山夫。遂即世所知，以为溪之呼。先生岂我辈，造物乃其徒。应同柳州柳，聊使愚溪愚。
次周焘韵::苏轼::道眼转丹青，常于寂处鸣。早知雨是水，不作两般声。
送南屏谦师::苏轼::道人晓出南屏山，来试点茶三昧手。忽惊午盏兔毛斑，打作春瓮鹅儿酒。天台乳花世不见，玉川风腋今安有。先生有意续茶经，会使老谦名不朽。
次韵子由使契丹至涿州见寄四首  其一::苏轼::老人痴钝已逃寒，子复辞行理亦难。要到卢龙看古塞，投文易水吊燕丹。
次韵子由使契丹至涿州见寄四首  其二::苏轼::胡羊代马得安眠，穷发之南共一天。又见子卿持汉节，遥知遗老泣山前。
次韵子由使契丹至涿州见寄四首  其三::苏轼::毡毳年来亦甚都，时时鴂舌问三苏。那知老病浑无用，欲向君王乞镜湖。
次韵子由使契丹至涿州见寄四首  其四::苏轼::始忆庚寅降屈原，旋看蜡凤戏僧虔。随翁万里心如铁，此子何劳为买田。
卧病弥月闻垂云花开顺阇黎以诗见招次韵答之::苏轼::道人心似水，不碍照花妍。宴座春强半，清阴月屡迁。平生无起灭，一念有陈鲜。袅袅风枝举，离离日萼蔫。病吟终少味，老醉不成颠。何必遨头出，湖中有散仙。
雪后便欲与同僚寻春一病弥月杂花都尽独牡丹在尔刘景文左藏和顺阇黎诗见赠次韵答之::苏轼::残花怨久病，剩雨泣余妍。不见双旌出，空令九陌迁。知君苦寂寞，妙语嚼芳鲜。浅紫从争发，浮红任蚤蔫。天葩尚青萼，国色待华颠。载酒邀诗将，臞儒不是仙。
仲天贶王元直自眉山来见余钱塘留半岁既行作绝句五首送之  其一::苏轼::仲君岂弟多学，王子清修寡言。病后空惊鹤瘦，时来或作鹏鶱。
仲天贶王元直自眉山来见余钱塘留半岁既行作绝句五首送之  其二::苏轼::海角烦君远访，江源与我同来。剩作数时相送，莫教万里空回。
仲天贶王元直自眉山来见余钱塘留半岁既行作绝句五首送之  其三::苏轼::三人一旦同行，留下高斋月明。遥想扁舟京口，尚余孤枕潮声。
仲天贶王元直自眉山来见余钱塘留半岁既行作绝句五首送之  其四::苏轼::更欲留君久住，念君去国弥年。空使犀颅玉颊，长怀髯舅凄然。
仲天贶王元直自眉山来见余钱塘留半岁既行作绝句五首送之  其五::苏轼::为余远致殷勤，瑞草桥边老人。红带雅宜华发，白醪光泛新春。
次韵刘景文周次元寒食同游西湖::苏轼::絮飞春减不成年，老境同乘下濑船。蓝尾忽惊新火后，遨头要及浣花前。山西老将诗无敌，洛下书生语更妍。共向北山寻二士，画桡鼍鼓聒清眠。
连日与王忠玉张全翁游西湖访北山清顺道潜二诗僧登垂云亭饮参寥泉最后过唐州陈使君夜饮忠玉有诗次韵答之::苏轼::北山非自高，千仞付我足。西湖亦何有，万象生我目。云深人在坞，风静响应谷。与君皆无心，信步行看竹。竹间逢诗鸣，眼色夺湖渌。百篇成俯仰，二老相追逐。故应千顷池，养此一双鹄。山高路已断，亭小膝更促。夜寻三尺井，渴饮半瓯玉。明朝闹丝管，寒食杂歌哭。使君坐无聊，狂客来不速。载酒有鸱夷，扣门非啄木。浮蛆滟金碗，翠羽出华屋。须臾便陈迹，觉梦那可续。及君未渡江，过我勤秉烛。一笑换人爵，百年终鬼录。
新茶送签判程朝奉以馈其母有诗相谢次韵答之::苏轼::缝衣付与溧阳尉，舍肉怀归颍谷封。闻道平反供一笑，会须难老待千锺。火前试焙分新胯，雪里头纲辍赐龙。从此升堂是兄弟，一瓯林下记相逢。
次韵林子中王彦祖唱酬::苏轼::早知身寄一沤中，晚节尤惊落木风。昨梦已论三世事，岁寒犹喜五人同。雨余北固山围座，春尽西湖水映空。差胜四明狂监在，更将老眼犯尘红。
寿星院寒碧轩::苏轼::清风肃肃摇窗扉，窗前修竹一尺围。纷纷苍雪落夏簟，冉冉绿雾沾人衣。日高山蝉抱叶响，人静翠羽穿林飞。道人绝粒对寒碧，为问鹤骨何缘肥。
书刘景文左藏所藏王子敬帖::苏轼::家鸡野鹜同登俎，春蚓秋蛇总入奁。君家两行十二字，气压邺侯三万签。
书刘景文所藏宗少文一笔画::苏轼::宛转回文锦，萦盈连理花。何须郭忠恕，匹素画缫车。
次韵送张山人归彭城::苏轼::羡君飘荡一虚舟，来作钱塘十日游。水洗禅心都眼浄，山供诗笔总眉愁。雪中乘兴真聊尔，春尽思归却罢休。何日五湖从范蠡，种鱼万尾橘千头。
真觉院有洛花花时不暇往四月十八日与刘景文同往赏枇杷::苏轼::绿暗初迎夏，红残不及春。魏花非老伴，卢橘是乡人。井落依山尽，巌崖发兴新。岁寒君记取，松雪看苍鳞。
又和景文韵::苏轼::牡丹松桧一时栽，付与春风自在开。试问壁间题字客，几人不为看花来。
西湖寿星院此君轩::苏轼::卧听谡谡碎龙鳞，俯看苍苍立玉身。一舸鸱夷江海去，尚余君子六千人。
观台::苏轼::三界无所住，一台聊自宁。尘劳付白骨，寂照起黄庭。残磬风中袅，孤灯雪后青。须防童子戏，投瓦犯清泠。
游中峰杯泉::苏轼::石眼杯泉举世无，要知杯渡是凡夫。可怜狡狯维摩老，戏取江湖入钵盂。
赠善相程杰::苏轼::心传异学不谋身，自要清时阅搢绅。火色上腾虽有数，急流勇退岂无人。书中苦觅原非诀，醉里微言却近真。我似乐天君记取，华颠赏遍洛阳春。
次韵林子中蒜山亭见寄::苏轼::奇逸多闻老敬通，何人慷慨解怜翁。十年簿领催衰白，一笑江山发醉红。闻道赋诗临北固，未应举扇向西风。叩头莫唤无家客，归扫岷峨一亩宫。
再和并答杨次公::苏轼::毘卢海上妙高峰，二老遥知说此翁。聊复舣舟寻紫翠，不妨持节散陈红。高怀却有云门兴，好句真传雪窦风。唱我三人无谱曲，冯夷亦合舞幽宫。
次韵刘景文送钱蒙仲三首  其一::苏轼::谁识天闲老骥，不争日暮长途。送尽青云九子，归去扁舟五湖。
次韵刘景文送钱蒙仲三首  其二::苏轼::寄语竹林社友，同书桂籍天伦。王郎独为鬼录，世间无此玉人。
次韵刘景文送钱蒙仲三首  其三::苏轼::五字古原春草，千金汉殿长门。经纬尚余三策，典刑留与诸孙。
菩提寺南漪堂杜鹃花::苏轼::南漪杜鹃天下无，披香殿上红氍毹。鹤林兵火真一梦，不归阆苑归西湖。
寒具::苏轼::纤手搓来玉数寻，碧油轻蘸嫩黄深。夜来春睡浓于酒，压褊佳人缠臂金。
题杨次公春兰::苏轼::春兰如美人，不采羞自献。时闻风露香，蓬艾深不见。丹青写真色，欲补离骚传。对之如灵均，冠佩不敢燕。
题杨次公蕙::苏轼::蕙本兰之族，依然臭味同。曾为水仙佩，相识楚辞中。幻色虽非实，真香亦竟空。云何起微馥，鼻观已先通。
次韵曹辅寄壑源试焙新茶::苏轼::仙山灵草湿行云，洗遍香肌粉未匀。明月来投玉川子，清风吹破武林春。要知冰雪心肠好，不是膏油首面新。戏作小诗君一笑，从来佳茗似佳人。
次韵袁公济谢芎椒::苏轼::燥吻时时著酒濡，要令卧疾致文殊。河鱼溃腹空号楚，汗水流骹始信吴。自笑方求三岁艾，不如长作独眠夫。羡君清瘦真仙骨，更助飘飘鹤背躯。
次韵杨次公惠径山龙井水::苏轼::漏尽鸡号厌夜行，年来小器溢瓶罂。弃官纵未归东海，罢郡犹堪作水衡。幻色将空眼先暗，胜游无碍脚殊轻。空烦远致龙渊水，宁复临池似伯英。
次京师韵送表弟程懿叔赴夔州运判::苏轼::与子甥舅氏，摧颓各苍颜。并为东诸侯，长此佳江山。寒松无时花，安得插髻鬟。惟将老不死，一笑荣枯间。我甚似乐天，但无素与蛮。挂冠及未耄，当获一纪闲。子亦拙进取，才高命坚顽。譬如万斛舟，行此九折湾。仲氏新得道，一沤目尘寰。岁晚家乡路，莫遣生榛菅。
次韵刘景文登介亭::苏轼::泽国梅雨余，衰年困蒸溽。高堂磨新砖，颇觉利腰足。松根百尺井，两绠飞浄渌。流觞聚儿童，一笑为捧腹。清风信可御，刚气在巌麓。始知共此世，物外无三伏。长歌入云去，不待弦管逐。西湖真西子，烟树点眉目。涛江少酝藉，高浪翻雪屋。俯仰拊四海，百世飞鸟速。远追钱氏余，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春巌彩鸡舞，月峡哀猿哭。朝先啼鴂起，暮与寒螀续。我老废吟哦，赖君时击触。从今事远览，发轫此幽谷。清游得三昧，至乐谢五欲。莫作狂道士，气压刘师服。
袁公济和刘景文登介亭诗复次韵答之::苏轼::昏昏堕醉梦，奈此六月溽。君诗如清风，吹我朝睡足。登临得佳句，江白照湖渌。袖手独不言，默稿已在腹。是时风雨过，霭霭云归麓。疏星带微月，金火争见伏。惜哉此清景，变灭不可逐。归来读君诗，耿耿犹在目。却思少年日，声价争场屋。文如翻水成，赋作叉手速。秋风起鸿雁，我亦继华躅。那知君蹭蹬，独泣荆山玉。相见南新道，青衫垂破幅。早知事大谬，恨不十年读。莫嫌冯唐老，终胜贾谊哭。今年复为僚，旧好许重续。升沉何足道，等是蛮与触。共为湖山主，出入穷涧谷。众驰君不争，人弃我所欲。何时神武门，相约挂冠服。
介亭饯杨杰次公::苏轼::篮舆西出登山门，嘉与我友寻仙村。丹青明灭风篁岭，环珮空响桃花源。前朝欲上已蜡屐，黑云白雨如倾盆。今晨积雾卷千里，岂畏触热生病根。在家头陀无为子，久与青山为弟昆。孤峰尽处亦何有，西湖镜天江抹坤。临高挥手谢好住，清风万壑传其言。风回响答君听取，我亦到处随君轩。
叶教授和溽字韵诗复次韵为戏记龙井之游::苏轼::先生鲁诸儒，饮食清不溽。空肠出秀句，吟嚼五味足。华堂闹丝管，眸子涨春渌。先生疾走避，面冷毒在腹。归来煮瓠叶，弟子歌旱麓。声淫及灵台，中有麀鹿伏。功名一走兔，何用千人逐。故应容我辈，清坐时闭目。高亭石排衙，木杪挂飞屋。我来无时节，客亦不待速。似闻雪髯叟，西岭访遗躅。朝阳入潭洞，金碧涵水玉。泉扉夜不扃，云袂本无幅。慈皇付宝偈，神侣得幽读。讷庵有老人，宴坐天魔哭。时来献璎珞，法供灯相续。吾侪诗酒污，欲往无乃触。斋厨费晨炊，车骑满山谷。愿闻第一义，钵饭非所欲。便投切云冠，予幼好奇服。
次韵林子中见寄::苏轼::飘零洛社数遗民，诗酒当年困恶宾。元亮本无适俗韵，孝章要是有名人。蒜山小隠虽为客，江水西来亦带岷。卷却西湖千顷葑，笑看鱼尾更莘莘。
安州老人食蜜歌::苏轼::安州老人心似铁，老人心肝小儿舌。不食五谷惟食蜜，笑指蜜蜂作檀越。蜜中有诗人不知，千花百草争含姿。老人咀嚼时一吐，还引世间痴小儿。小儿得诗如得蜜，蜜中有药治百疾。正当狂走捉风时，一笑看诗百忧失。东坡先生取人廉，几人相欢几人嫌。恰似饮茶甘苦杂，不如食蜜中边甜。因君寄与双龙餠，镜空一照双龙影。三吴六月水如汤，老人心似双龙井。
次韵钱穆父紫薇花二首  其一::苏轼::虚白堂前合抱花，秋风落日照横斜。阅人此地知多少，物化无涯生有涯。
次韵钱穆父紫薇花二首  其二::苏轼::折得芳蕤两眼花，题诗相报字倾斜。箧中尚有丝纶句，坐觉天光照海涯。
送张嘉州::苏轼::少年不愿万户侯，亦不愿识韩荆州。颇愿身为汉嘉守，载酒时作凌云游。虚名无用今白首，梦中却到龙泓口。浮云轩冕何足言，惟有江山难入手。峨眉山月半轮秋，影入平羌江水流。谪仙此语谁解道，请君见月时登楼。笑谈万事真何有，一时付与东巌酒。归来还受一大钱，好意莫违黄发叟。
绝句::苏轼::春来濯濯江边柳，秋后离离湖上花。不羡千金买歌舞，一篇珠玉是生涯。
九日袁公济有诗次其韵::苏轼::古来静治得清闲，我愧真长也一斑。举酒东荣挹江海，回樽落日劝湖山。平生倾盖悲欢里，早晚抽身簿领间。笑指西南是归路，倦飞弱羽久知还。
次韵苏伯固主簿重九::苏轼::云间朱袖拂云和，知是长松挂女萝。髻重不嫌黄菊满，手香新喜绿橙搓。墨翻衫袖吾方醉，纸落云烟子患多。只有黄鸡与白日，玲珑应识使君歌。
和公济饮湖上::苏轼::昨夜醉归还独寝，晓来宿雨鸣孤枕。扁舟小棹截湖来，正见青山驳云锦。须知老人兴不浅，莫学公荣不共饮。与君歌鼓乐丰年，唤取千夫食陈廪。
次韵景文山堂听筝三首  其一::苏轼::忽忆韩公二妙姝，琵琶筝韵落空无。犹胜江左狂灵运，空鬬东昏百草须。
次韵景文山堂听筝三首  其二::苏轼::马上胡琴塞上姝，郑中丞后有人无。诗成桦烛飘金烬，八尺英公欲燎须。
次韵景文山堂听筝三首  其三::苏轼::荻花枫叶忆秦姝，切切幺弦细欲无。莫把胡琴挑醉客，回看霜戟褚公须。
赠刘景文::苏轼::荷尽已无擎雨盖，菊残犹有傲霜枝。一年好景君须记，正是橙黄橘绿时。
送李陶通直赴清溪::苏轼::忠文文正二大老，苏李广平三舍人。喜见通家贤子弟，自言得邑少风尘。从来势利关心薄，此去溪山琢句新。肯向西湖留数月，钱塘初识小麒麟。
辩才老师退居龙井不复出入余往见之尝出至风篁岭左右惊曰远公复过虎溪矣辩才笑曰杜子美不云乎与子成二老来往亦风流因作亭岭上名曰过溪亦曰二老谨次辩才韵::苏轼::日月转双毂，古今同一丘。惟此鹤骨老，凛然不知秋。去住两无碍，人天争挽留。去如龙出山，雷雨卷潭湫。来如珠还浦，鱼鳖争骈头。此生暂寄寓，常恐名实浮。我比陶令愧，师为远公优。送我还过溪，溪水当逆流。聊使此山人，永记二老游。大千在掌握，宁有别离忧。
问渊明::苏轼::子知神非形，何复异人天。岂惟三才中，所在靡不然。我引而高之，则为星斗悬。我散而卑之，宁非山与川。三皇虽云没，至今在我前。八百要有终，彭祖非永年。皇皇谋一醉，发此露槿妍。有酒不辞醉，无酒斯饮泉。立善求我誉，饥人食馋涎。委运忧伤生，忧去生亦还。纵浪大化中，正为化所缠。应尽便须尽，宁复事此言。
偶于龙井辩才处得歙砚甚奇作小诗::苏轼::罗细无纹角浪平，半丸犀璧浦云泓。午窗睡起人初静，时听西风拉瑟声。
送程之邵签判赴阙::苏轼::夜光不自献，天骥良难知。从来一狐腋，或出五羖皮。贤哉江东守，收此幕中奇。无华岂易识，既得不自随。留君望此府，助我怜其衰。二年促膝语，一旦长揖辞。林深伏猛在，岸改潜珍移。去此当安从，失君徒自悲。念君瑚琏质，当今台阁宜。去矣会有合，岂当怀其私。
寄题梅宣义园亭::苏轼::仙人子真后，还隠吴市门。不惜十年力，治此五亩园。初期橘为奴，渐见桐有孙。清池压丘虎，异石来湖鼋。敲门无贵贱，遂性各琴樽。我本放浪人，家寄西南坤。敝庐虽尚在，小圃谁当樊。羡君欲归去，柰此未报恩。爱子幸僚友，久要疑弟昆。明年过君西，饮我空瓶盆。
滕达道挽词二首  其一::苏轼::先帝知公早，虚怀第一人。至今诗礼将，独数武宣臣。材大虽难用，时来亦少信。高平风烈在，威敏典刑新。空试乘边策，宁留相汉身。凄凉旧部曲，泪湿冢前麟。
滕达道挽词二首  其二::苏轼::云梦连江雨，樊山落木秋。公方占贾𫛳，我正买龚牛。共有江湖乐，俱怀畎亩忧。荆溪欲归老，浮玉偶同游。肮脏仪刑在，惊呼岁月遒。回头杂歌哭，挽语不成讴。
元祐五年十二月十二日同景文义伯圣途次元伯固蒙仲游七宝寺题竹上::苏轼::结根岂殊众，修柯独出林。孤高不可恃，岁晚霜风侵。
熙宁中轼通守此郡除夜直都厅囚系皆满日暮不得返舍因题一诗于壁今二十年矣衰病之余复忝郡寄再经除夜庭事萧然三圄皆空盖同僚之力非拙朽所致因和前篇呈公济子侔二通守 前诗::苏轼::除日当早归，官事乃见留。执笔对之泣，哀此系中囚。小人营糇粮，堕网不知羞。我亦恋薄禄，因循失归休。不须论贤愚，均是为食谋。谁能暂纵遣，闵默愧前修。
熙宁中轼通守此郡除夜直都厅囚系皆满日暮不得返舍因题一诗于壁今二十年矣衰病之余复忝郡寄再经除夜庭事萧然三圄皆空盖同僚之力非拙朽所致因和前篇呈公济子侔二通守 今诗::苏轼::山川不改旧，岁月逝不留。百年一俯仰，五胜更王囚。同僚比岑范，德业前人羞。坐令老钝守，啸诺获少休。却思二十年，出处非人谋。齿发付天公，缺坏不可修。
次韵杨公济奉议梅花十首  其一::苏轼::梅梢春色弄微和，作意南枝剪刻多。月黑林间逢缟袂，霸陵醉尉误谁何。
次韵杨公济奉议梅花十首  其二::苏轼::相逢月下是瑶台，藉草清樽连夜开。明日酒醒应满地，空令饥鹤啄莓苔。
次韵杨公济奉议梅花十首  其三::苏轼::绿发寻春湖畔回，万松岭上一枝开。而今纵老霜根在，得见刘郎又独来。
次韵杨公济奉议梅花十首  其四::苏轼::月地云阶漫一樽，玉奴终不负东昏。临春结绮荒荆棘，谁信幽香是返魂。
次韵杨公济奉议梅花十首  其五::苏轼::日出冰凘散水花，野梅官柳渐敧斜。西郊欲就诗人饮，黄四娘东子美家。
次韵杨公济奉议梅花十首  其六::苏轼::君知早落坐先开，莫著新诗句句催。岭北霜枝最多思，忍寒留待使君来。
次韵杨公济奉议梅花十首  其七::苏轼::冰盘未荐含酸子，雪岭先看耐冻枝。应笑春风木芍药，丰肌弱骨要人医。
次韵杨公济奉议梅花十首  其八::苏轼::寒雀喧喧冻不飞，遶林空啅未开枝。多情好与风流伴，不到双双燕子时。
次韵杨公济奉议梅花十首  其九::苏轼::鲛绡剪碎玉簪轻，檀晕妆成雪月明。肯伴老人春一醉，悬知欲落更多情。
次韵杨公济奉议梅花十首  其一○::苏轼::缟裙练帨玉川家，肝胆清新冷不邪。秾李争春犹办此，更教踏雪看梅花。
谢关景仁送红梅栽二首  其一::苏轼::年年芳信负红梅，江畔垂垂又欲开。珍重多情关令尹，直和根拨送春来。
谢关景仁送红梅栽二首  其二::苏轼::为君栽向南堂下，记取他年著子时。酸酽不堪调众口，使君风味好攒眉。
次韵刘景文路分上元::苏轼::华灯閟艰岁，冷月挂空府。三吴重时节，九陌自歌舞。云从月几望，遂至一百五。嘉辰可屈指，乐事相继武。今宵扫云阵，极目浄天宇。嬉游各忘归，阗咽顷未睹。飞球互明灭，激水相吞吐。老去反儿童，归来尚铙鼓。新年消暗雪，旧岁添丝缕。何时九江城，相对两渔父。
游宝云寺得唐彦猷为杭州日送客舟中手书一绝句云山雨霏微不满空画船来往疾轻鸿谁知独卧朱帘里一榻无尘四面风明日送彦猷之子坰赴鄂州舟中遇微雨感叹前事因和其韵作两首送之且归其书唐氏  其一::苏轼::二妙凋零笔法空，忽惊云海戏群鸿。清诗不敢私囊箧，人道黄门有父风。
游宝云寺得唐彦猷为杭州日送客舟中手书一绝句云山雨霏微不满空画船来往疾轻鸿谁知独卧朱帘里一榻无尘四面风明日送彦猷之子坰赴鄂州舟中遇微雨感叹前事因和其韵作两首送之且归其书唐氏  其二::苏轼::出处荣枯一笑空，十年社燕与秋鸿。谁知白首长河路，还卧当时送客风。
送江公著知吉州::苏轼::三吴行尽千山水，犹道桐庐更清美。岂惟浊世隠狂奴，时平亦出佳公子。初冠惠文读城旦，晚入奉常陪剑履。方将华省起弹冠，忽忆钓台归洗耳。未应良木弃大匠，要使名驹试千里。奉亲官舍当有择，得郡江南差可喜。白粲连樯一万艘，红妆执乐三千指。簿书期会得余闲，亦念人生行乐耳。
闻钱道士与越守穆父饮酒送二壶::苏轼::龙根为脯玉为浆，下界寒醅亦漫尝。一纸鹅经逸少醉，他年鹏赋谪仙狂。金丹自足留衰鬓，苦泪何须点别肠。吴越旧邦遗泽在，定应符竹付诸郎。
再和杨公济梅花十绝  其一::苏轼::一枝风物便清和，看尽千林未觉多。结习已空从著袂，不须天女问云何。
再和杨公济梅花十绝  其二::苏轼::天教桃李作舆台，故遣寒梅第一开。凭仗幽人收艾纳，国香和雨入青苔。
再和杨公济梅花十绝  其三::苏轼::白发思家万里回，小轩临水为花开。故应剩作诗千首，知是多情得得来。
再和杨公济梅花十绝  其四::苏轼::人去残英满酒樽，不堪细雨湿黄昏。夜寒那得穿花蝶，知是风流楚客魂。
再和杨公济梅花十绝  其五::苏轼::春入西湖到处花，裙腰芳草抱山斜。盈盈解佩临烟浦，脉脉当垆傍酒家。
再和杨公济梅花十绝  其六::苏轼::莫向霜晨怨未开，白头朝夕自相催。斩新一朵含风露，恰似西厢待月来。
再和杨公济梅花十绝  其七::苏轼::洗尽铅华见雪肌，要将真色鬬生枝。檀心已作龙涎吐，玉颊何劳獭髓医。
再和杨公济梅花十绝  其八::苏轼::湖面初惊片片飞，樽前吹折最繁枝。何人会得春风意，怕见黄梅细雨时。
再和杨公济梅花十绝  其九::苏轼::长恨漫天柳絮轻，只将飞舞占清明。寒梅似与春相避，未解无私造物情。
再和杨公济梅花十绝  其一○::苏轼::北客南来岂是家，醉看参月半横斜。他年欲识吴姬面，秉烛三更对此花。
次韵曹子方运判雪中同游西湖::苏轼::词源滟滟波头展，清唱一声巌谷满。未容雪积句先高，岂独湖开心自远。云山已作歌眉浅，山下碧流清似眼。樽前侑酒只新诗，何异书鱼餐蠹简。
次韵仲殊雪中游西湖二首  其一::苏轼::夜半幽梦觉，稍闻竹苇声。起续冻折弦，为鼓一再行。曲终天自明，玉楼已峥嵘。有怀二三子，落笔先飞霙。共为竹林会，身与孤鸿轻。秀语出寒饿，身穷诗乃亨。禅老复何为，笑指孤烟生。我独念粲者，谁与予目成。
次韵仲殊雪中游西湖二首  其二::苏轼::宝云楼阁闹千门，林静初无一鸟喧。闭户莫教风扫地，卷帘疑有月临轩。水光潋滟犹浮碧，山色空蒙已敛昏。乞得汤休奇绝句，始知盐絮是陈言。
次韵参寥咏雪::苏轼::朝来处处白毡铺，楼阁山川尽一如。总是烂银并白玉，不知奇货有谁居。
与叶淳老侯敦夫张秉道同相视新河秉道有诗次韵二首  其一::苏轼::君不见元帅府前罗万戟，涛头未顺千弩射。至今凤皇山下路，长借一箭开两翼。我凿西湖还旧观，一眼已尽西南碧。又将回夺浮山险，千艘夜下无南北。坐陈三策本人谋，惟留一诺待我画。老病思归真暂寓，功名如幻终何得。从来自笑画蛇足，此事何殊食鸡肋。怜君嗜好更迂阔，得我新诗喜折屐。江湖粗了我径归，余事后来当润色。一庵闲卧洞霄宫，井有丹砂水长赤。
与叶淳老侯敦夫张秉道同相视新河秉道有诗次韵二首  其二::苏轼::荆溪父老愁三害，下斩长蛟本无赖。平生倔强韩退之，文字犹为鳄鱼戒。石门之役万金耳，首鼠不为吾已隘。江湖开塞古有数，两鹄飞来告成坏。劝农使者非常人，一言已破黎民骇。上饶使君更超轶，坐睨浮山如累块。髯张乃我结袜生，诗酒淋漓出狂怪。我作水衡君作丞，他日归朝同此拜。
棕笋::苏轼::赠君木鱼三百尾，中有鹅黄子鱼子。夜叉剖瘿欲分甘，箨龙藏头敢言美。愿随蔬果得自用，勿使山林空老死。问君何事食木鱼，烹不能鸣固其理。
送小本禅师赴法云::苏轼::寓形天宇内，出处会有役。澹然都无营，百年何由毕。山林等忧患，轩冕亦戏剧。我未即归休，师宁便安逸。王城满豪杰，议论纷黑白。圣谛第一义，对面谁不识。师来亦何事，孤月挂空碧。是身如浮云，安得限南北。出岫本无心，既雨归亦得。珠泉有旧约，何年挂瓶锡。
次韵曹子方龙山真觉院瑞香花::苏轼::幽香结浅紫，来自孤云岑。骨香不自知，色浅意殊深。移栽青莲宇，遂冠薝卜林。纫为楚臣珮，散落天女襟。君持风霜节，耳冷歌笑音。一逢兰蕙质，稍回铁石心。置酒要妍暖，养花须晏阴。及此阴晴间，恐致悭啬霖。彩云知易散，𫛴忧先吟。明朝便陈迹，试着丹青临。
书浑令公燕鱼朝恩图::苏轼::咸宁英气似汾阳，夜饮军容出红妆。不须缠头万匹锦，知君未办作吕强。
次韵刘景文西湖席上::苏轼::二老长身屹两峰，常撞大吕应黄钟。将辞邺下刘公干，却见云间陆士龙。白发怜君略相似，青山许我定相从。我今官已六百石，惭愧当年邴曼容。
次前韵答马忠玉::苏轼::坡陀巨麓起连峰，积累当年庆自锺。灵运子孙俱得凤，慈明兄弟孰非龙。河梁会作看云别，诗社何妨载酒从。祇有西湖似西子，故应宛转为君容。
予去杭十六年而复来留二年而去平日自觉出处老少粗似乐天虽才名相远而安分寡求亦庶几焉三月六日来别南北山诸道人而下天竺惠浄师以丑石赠行作三绝句  其一::苏轼::当年衫鬓两青青，强说重临慰别情。衰发祇今无可白，故应相对话来生。
予去杭十六年而复来留二年而去平日自觉出处老少粗似乐天虽才名相远而安分寡求亦庶几焉三月六日来别南北山诸道人而下天竺惠浄师以丑石赠行作三绝句  其二::苏轼::出处依稀似乐天，敢将衰朽较前贤。便从洛社休官去，犹有闲居二十年。
予去杭十六年而复来留二年而去平日自觉出处老少粗似乐天虽才名相远而安分寡求亦庶几焉三月六日来别南北山诸道人而下天竺惠浄师以丑石赠行作三绝句  其三::苏轼::在郡依前六百日，山中不记几回来。还将天竺一峰去，欲把云根到处栽。
和林子中待制::苏轼::两翁留滞各皤然，人笑迂疏老更坚。共把鹅儿一樽酒，相逢卵色五湖天。江边遗爱啼斑白，海上先声入管弦。早晚渊明赋归去，浩歌长啸老斜川。
次韵答黄安中兼简林子中::苏轼::老去心灰不复然，一麾江海意方坚。那堪黄散付子度，空羡苏杭养乐天。病肺一春难白酒，别肠三夜绕朱弦。群仙正欲吾归去，共把清风借玉川。
留别蹇道士拱辰::苏轼::黑月在浊水，何曾不清明。寸田满荆棘，梨枣无从生。何时返吾真，岁月今峥嵘。屡接方外士，早知俗缘轻。庚桑托鸡鹄，未肯化南荣。晚识此道师，似有宿世情。笑指北山云，诃我不归耕。仙人汉阴马，微服方地行。咫尺不往见，烦子通姓名。愿持空手去，独控横江鲸。
元祐六年六月自杭州召还汶公馆我于东堂阅旧诗卷次诸公韵三首  其一::苏轼::半熟黄粱日未斜，玉堂阴合手栽花。却思三十年前味，未饭钟时已饭茶。
元祐六年六月自杭州召还汶公馆我于东堂阅旧诗卷次诸公韵三首  其二::苏轼::梦觉还惊屧响廊，故人来炷影前香。鬓须白尽成何事，一帖空存老遂良。
元祐六年六月自杭州召还汶公馆我于东堂阅旧诗卷次诸公韵三首  其三::苏轼::尺一东来唤我归，衰年已迫故山期。文章曹植今堪笑，却卷波澜入小诗。
破琴诗::苏轼::破琴虽未修，中有琴意足。虽云十三弦，音节如佩玉。新琴空高张，丝声不附木。宛然七弦筝，动与世好逐。陋矣房次律，因循堕流俗。悬知董庭兰，不识无声曲。
书破琴诗后::苏轼::此身何物不堪为，逆旅浮云自不知。偶见一张闲故纸，便疑身是永禅师。
次韵子由书王晋卿画山水一首而晋卿和二首  其一::苏轼::误点故教同子敬，杂篇真欲拟汤休。陇云寄我山中信，雪月追君溪上舟。会看飞仙虎头箧，却来颠倒拾遗裘。王孙办作玄真子，细雨斜风不湿鸥。
次韵子由书王晋卿画山水一首而晋卿和二首  其二::苏轼::此境眼前聊妄想，几人林下是真休。我今心似一潭月，君已身如万斛舟。看画题诗双鹤鬓，归田送老一羊裘。明年兼与士龙去，万顷苍波没两鸥。
次韵子由书王晋卿画山水二首  其一::苏轼::老去君空见画，梦中我亦曾游。桃花纵落谁见，水到人间伏流。
次韵子由书王晋卿画山水二首  其二::苏轼::山人昔与云俱出，俗驾今随水不回。赖我胸中有佳处，一樽时对画图开。
又书王晋卿画四首 山阴陈迹::苏轼::当年不识此清真，强把先生拟季伦。等是人间一陈迹，聚蚊金谷本何人。
又书王晋卿画四首 雪溪乘兴::苏轼::溪山雪月两佳哉，宾主谈锋夜转雷。犹言不见戴安道，为问适从何处来。
又书王晋卿画四首 四明狂客::苏轼::毫端偶集一微尘，何处溪山非此身。狂客思归便归去，更求敕赐枉天真。
又书王晋卿画四首 西塞风雨::苏轼::斜风细雨到来时，我本无家何处归。仰看云天真箬笠，旋收江海入蓑衣。
题王晋卿画后::苏轼::丑石半蹲山下虎，长松倒卧水中龙。试君眼力看多少，数到云峰第几重。
听武道士弹贺若::苏轼::清风终日自开帘，凉月今宵肯挂檐。琴里若能知贺若，诗中定合爱陶潜。
感旧诗::苏轼::床头枕驰道，双阙夜未央。车毂鸣枕中，客梦安得长。新秋入梧叶，风雨惊洞房。独行残月影，怅焉感初凉。筮仕记怀远，谪居念黄冈。一往三十年，此怀未始忘。扣门呼阿同，安寝已太康。青山映华发，归计三月粮。我欲自汝阴，径上潼江章。想见冰盘中，石蜜与柿霜。怜子遇明主，忧患已再尝。报国何时毕，我心久已降。
西湖秋涸东池鱼窘甚因会客呼网师迁之西池为一笑之乐夜归被酒不能寐戏作放鱼一首::苏轼::东池浮萍半黏块，裂碧跳青出鱼背。西池秋水尚涵空，舞阔摇深吹荇带。吾僚有意为迁居，老守纵馋那忍脍。纵横争看银刀出，瀺灂初惊玉花碎。但愁数罟损鳞鬣，未信长堤隔涛濑。濊濊发发须臾间，圉圉洋洋寻丈外。安知中无蛟龙种，或恐尚有风云会。明年春水涨西湖，好去相忘渺淮海。
复次放鱼韵答赵承议陈教授::苏轼::扰扰万生同大块，抢榆不羡培风背。青丘已吞云梦芥，黄河复缭天门带。长讥韩子隘且陋，一饱鲸鲵何足脍。东坡也是可怜人，披抉泥沙收细碎。逝将归休八节滩，又欲往钓七里濑。正似此鱼逃网中，未与造物游数外。且将新句调二子，湖上秋高风月会。为君更唤木肠儿，脚扣两舷歌小海。
九月十五日观月听琴西湖示坐客::苏轼::白露下众草，碧空卷微云。孤光为谁来，似为我与君。水天浮四座，河汉落酒樽。使我冰雪肠，不受麹糵醺。尚恨琴有弦，出鱼乱湖纹。哀弹奏旧曲，妙耳非昔闻。良时失俯仰，此见宁朝昏。悬知一生中，道眼无由浑。
复次韵谢赵景贶陈履常见和兼简欧阳叔弼兄弟::苏轼::能诗李长吉，识字扬子云。端能望此府，坐啸获两君。逝将江湖去，浮我五石樽。眷焉复少留，尚为世所醺。或劝莫作诗，儿辈工织纹。朱弦寄三叹，未害俗耳闻。共寻两欧阳，伐薪照黄昏。是家有甘井，汲多终不浑。
送欧阳主簿赴官韦城四首  其一::苏轼::凤雏骥子日相高，白发苍颜笑我曹。读遍牙签三万轴，却来小邑试牛刀。
送欧阳主簿赴官韦城四首  其二::苏轼::出处年来恨不齐，一樽临水记分携。江湖咫尺吾将老，汝颍东流子却西。
送欧阳主簿赴官韦城四首  其三::苏轼::白马津头春水来，白鱼犹喜似江淮。使君已复冰堂酒，更望重新画舫斋。
送欧阳主簿赴官韦城四首  其四::苏轼::道傍垂白定沾巾，正似当年绿发新。故国依然乔木在，典刑复见老成人。
泛颍::苏轼::我性喜临水，得颍意甚奇。到官十日来，九日河之湄。吏民笑相语，使君老而痴。使君实不痴，流水有令姿。遶郡十余里，不驶亦不迟。上流直而清，下流曲而漪。画船俯明镜，笑问汝为谁。忽然生鳞甲，乱我须与眉。散为百东坡，顷刻复在兹。此岂水薄相，与我相娱嬉。声色与臭味，颠倒眩小儿。等是儿戏物，水中少磷缁。赵陈两欧阳，同参天人师。观妙各有得，共赋泛颍诗。
六观堂老人草书::苏轼::物生有象象乃滋，梦幻无根成斯须。方其梦时了非无，泡影一失俯仰殊。清露未晞电已徂，此灭灭尽乃真吾。云如死灰实不枯，逢场作戏三昧俱。化身为医忘其躯，草书非学聊自娱。落笔已唤周越奴，苍鼠奋髯饮松腴。剡藤玉版开雪肤，游龙天飞万人呼，莫作羞涩羊氏姝。
次韵刘景文见寄::苏轼::淮上东来双鲤鱼，巧将诗信渡江湖。细看落墨皆松瘦，想见掀髯正鹤孤。烈士家风安用此，书生习气未能无。莫因老骥思千里，醉后哀歌缺唾壶。
赠朱逊之::苏轼::黄花候秋节，远自夏小正。坤裳有正色，鞠衣亦令名。一从人伪胜，遂与天力争。易姓寓非族，改颜随所令。新奇既易售，粹驳宜相倾。疾恶逢伯厚，识真似渊明。君言我所印，世论谁敢评。愿君为霜风，一扫紫与頳。
次韵赵景贶督两欧阳诗破陈酒戒::苏轼::商也哀未忘，岁月忽已秋。祥琴虽未调，余悲不敢留。矧此乃韵语，未入金石流。羲之生五子，总角出银钩。吾家有二许，下笔两不休。君言不能诗，此语人信不。千锺斯为尧，百榼斯为丘。陋矣陶士衡，当以大白浮。酒中那有失，醉则不惊鸥。明当罚二子，已洗两玉舟。
叔弼云履常不饮故不作诗劝履常饮::苏轼::我本畏酒人，临觞未尝诉。平生坐诗穷，得句忍不吐。吐酒茹好诗，肝胃生滓污。用此较得丧，天岂不足付。吾侪非二物，岁月谁与度。悄然得长愁，为计已大误。二欧非无诗，恨子不饮故。强为釂一酌，将非作愁具。成言如皎日，援笔当自赋。他年五君咏，山王一时数。
臂痛谒告作三绝句示四君子  其一::苏轼::公退清闲如致仕，酒余欢适以还乡。不妨更有安心病，卧看萦帘一炷香。
臂痛谒告作三绝句示四君子  其二::苏轼::心有何求遣病安，年来古井不生澜。祗愁戏瓦闲童子，却作泠泠一水看。
臂痛谒告作三绝句示四君子  其三::苏轼::小阁低窗卧宴温，了然非默亦非言。维摩示病吾真病，谁识东坡不二门。
到颍未几公帑已竭斋厨索然戏作::苏轼::我昔在东武，吏方谨新书。斋空不知春，客至先愁予。采杞聊自诳，食菊不敢余。岁月今几何，齿发日向疏。幸此一郡老，依然十年初。梦饮本来空，真饱竟亦虚。尚有赤脚婢，能烹頳尾鱼。心知皆梦耳，慎勿歌归欤。
景贶履常屡有诗督叔弼季默倡和已许诺矣复以此句挑之::苏轼::君家文律冠西京，旋筑诗坛按酒兵。袖手莫轻真将种，致师须得老门生。明朝郑伯降谁受，昨夜条侯壁已惊。从此醉翁天下乐，还应一举百觞倾。
赠月长老::苏轼::天形倚一笠，地水转两轮。五伯之所运，毫端栖一尘。功名半幅纸，儿女浪苦辛。子有折足铛，中容五合陈。十年此中过，却是英特人。延我地炉坐，语软意甚真。白灰如积雪，中有红麒麟。勿触红麒麟，作灰维那瞋。拱手但默坐，墙壁徒谆谆。今宵恨客多，污子白巾。后夜当独来，不须主与宾。蒲团坐纸帐，自要观我生。
次韵答钱穆父穆父以仆得汝阴用杭越酬唱韵作诗见寄::苏轼::大耿疲劳已离群，小冯慈爱且当门。玉堂不着扶犁手，霜鬓偏宜画鹿轓。豪杰虽无两王继，风流犹有二欧存。清诗已入新歌舞，要使邦人识雅言。
韩退之孟郊墓铭云以昌其诗举此问王定国当昌其身耶抑昌其诗也来诗下语未契作此答之::苏轼::昌身如饱腹，饱尽还当饥。昌诗如膏面，为人作容姿。不如昌其气，郁郁老不衰。虽云老不衰，劫坏安所之。不如昌其志，志壹气自随。养之塞天地，孟轲不吾欺。人言魏勃勇，股栗向小儿。何如鲁连子，谈笑却秦师。慎勿怨谤谗，乃我得道资。淤泥生莲花，粪壤出菌芝。赖此善知识，使我枯生荑。吾言岂须多，冷暖子自知。
送欧阳推官赴华州监酒::苏轼::我观文忠公，四子皆超越。仲也珠径寸，照夜光如月。好诗真脱兔，下笔先落鹘。知音如周郎，议论亦英发。文章乃余事，学道探玄窟。死为长白主，名字书绛阙。伤心清颍尾，已伴白鸥没。喜见三少年，俱有千里骨。千里不难到，莫遣历块蹶。临分出苦语，愿子书之笏。
十月十四日以病在告独酌::苏轼::翠柏不知秋，空庭失摇落。幽人得嘉荫，露坐方独酌。月华稍澄穆，雾气尤清薄。小儿亦何知，相语翁正乐。铜炉烧柏子，石鼎煮山药。一杯赏月露，万象纷酬酢。此生独何幸，风缆欣初泊。誓逃颜跖网，行赴松乔约。莫嫌风有待，漫欲戏寥廓。泠然心境空，仿佛来笙鹤。
独酌试药玉滑盏有怀诸君子明日望夜月庭佳景不可失作诗招之::苏轼::镕铅煮白石，作玉真自欺。琢削为酒杯，规摹定州瓷。荷心虽浅狭，镜面良渺弥。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧陈，问疾来何迟。呼儿扫月榭，扶病良及时。
欧阳季默以油烟墨二丸见饷各长寸许戏作小诗::苏轼::书窗拾轻煤，佛帐扫余馥。辛勤破千夜，收此一寸玉。痴人畏老死，腐朽同草木。欲将东山松，涅尽南山竹。墨坚人苦脆，未用叹不足。且当注虫鱼，莫草三千牍。
明日复以大鱼为馈重二十斤且求诗故复戏之::苏轼::汉廷九尺人，谁似老方朔。那将一寸金，令足三冬学。饷鱼欲自洗，鳞尾光卓荦。我是骑鲸手，聊堪充鹿角。
和赵景贶栽桧::苏轼::汝阴多老桧，处处屯苍云。地连丹砂井，物化青牛君。时有再生枝，还作左纽纹。王孙有古意，书室延清芬。应怜四孺子，不堕凡木群。体备松柏姿，气含芝术薰。初扶鹤立骨，未出龙缠筋。巢根白蚁乱，网叶青虫纷。乃知蔽芾初，甚要封殖勤。他年皮三寸，狐鼠了不闻。
叶待制求先坟永慕亭诗::苏轼::灵区有异产，化国无潜珍。承平百年间，簪缨半齐民。建溪富奇伟，叶氏初隠沦。森然见乔木，其下维德人。佳哉郁葱葱，气若凤与麟。联翩出儒将，岂惟十朱轮。新松无鹿触，旧柏有乌驯。待公归上冢，泪叶乃肯春。
与赵陈同过欧阳叔弼新治小斋戏作::苏轼::江湖渺故国，风雨倾旧庐。东来三十年，愧此一束书。尺椽亦何有，而我常客居。羡君开此室，容膝真有余。拊床琴动摇，弄笔窗明虚。后夜龙作雨，天明雪填渠。梦回闻剥啄，谁乎赵陈予。添丁走沽酒，通德起挽蔬。主孟当啖我，玉鳞金尾鱼。一醉忘其家，此身自籧篨。
聚星堂雪::苏轼::窗前暗响鸣枯叶，龙公试手初行雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，祇有微灯照明灭。归来尚喜更鼓永，晨起不待铃索掣。未嫌长夜作衣棱，却怕初阳生眼缬。欲浮大白追余赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不计持寸铁。
欧阳叔弼见访诵陶渊明事叹其绝识既去感慨不已而赋此诗::苏轼::渊明求县令，本缘食不足。束带向督邮，小屈未为辱。翻然赋归去，岂不念穷独。重以五斗米，折腰营口腹。云何元相国，万锺不满欲。胡椒铢两多，安用八百斛。以此杀其身，何啻鹊抵玉。往者不可悔，吾其反自烛。
喜刘景文至::苏轼::天明小儿更传呼，髯刘已到城南隅。尺书真是髯手迹，起坐熨眼知有无。今人不作古人事，今世有此古丈夫。我闻其来喜欲舞，病自能起不用扶。江淮旱久尘土恶，朝来清雨濯鬓须。相看握手了无事，千里一笑毋乃迂。平生所乐在吴会，老死欲葬杭与苏。过江西来二百日，冷落山水愁吴姝。新堤旧井各无恙，参寥六一岂念吾。别后新诗巧摹写，袖中知有钱塘湖。
祷雨张龙公既应刘景文有诗次韵::苏轼::张公晚为龙，抑自龙中来。伊昔风云会，咄嗟潭洞开。精诚苟可贯，宾主真相陪。洞箫振羽舞，白酒浮云罍。言从关州妃，远去焦氏台。倾倒瓶中雨，一洗麦上埃。破旱不论功，乘云却空回。嗟龙与我辈，用意岂远哉。使君今子义，英风冠东莱。笑说龙为友，幽明莫相猜。
刘景文家藏乐天身心问答三首戏书一绝其后::苏轼::渊明形神自我，乐天身心相物。而今月下三人，他日当成几佛。
西湖戏作::苏轼::一士千金未易偿，我从陈赵两欧阳。举鞭拍手笑山简，祇有并州一葛强。
送欧阳季默赴阙::苏轼::先生岂止一怀祖，郎君不减王文度。膝上几日今白须，今我眼中见此父。汝南相从三晦朔，君去苦早我来暮。霜风凄紧正脱木，颍水清浅可立鹭。莫辞白酒泻香泉，已觉扁舟掠新渡。坐看士衡执别手，更遣梦得出奇句。郎君可是筦库人，乃使骥随蹇步。置之行矣无足道，贤愚岂在遇不遇。
用前韵作雪诗留景文::苏轼::万松岭上黄千叶，载酒年年踏松雪。刘郎去后谁复来，花下有人心断绝。东斋夜坐搜雪句，两手龟坼霜须折。无情岂亦畏嘲弄，穿帘入户吹灯灭。纷纷儿女争所似，碧海长鲸君未掣。朝来云汉接天流，顾我小诗如点缬。欧阳赵陈在户外，急扫中庭铺木屑。交游虽似雪柏坚，聚散行作风花瞥。晴光融作一尺泥，归有何事真无说。泥干路稳放君去，莫倚马蹄如踣铁。
和刘景文见赠::苏轼::元龙本志陋曹吴，豪气峥嵘老不除。失路今为哙等伍，作诗犹似建安初。西来为我风黧面，独卧无人雪缟庐。留子非为十日饮，要令安世诵亡书。
和刘景文雪::苏轼::占雨又得雪，龟宁欺我哉。似知吾辈喜，故及醉中来。童子愁冰砚，佳人苦胶杯。那堪李常侍，入蔡夜衔枚。
次前韵送刘景文::苏轼::白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。欧阳赵陈皆我有，岂谓夫子驾复迂。尔来又见三黜柳，共此暖热餐毡苏。酒肴酸薄红粉暗，祇有颍水清而姝。一朝寂寞风雨散，对影谁念月与吾。何时归帆溯江水，春酒一变甘棠湖。
以屏山赠欧阳叔弼::苏轼::漫郎天骨清，生与世俗异。学道新有得，为贫聊复仕。每于红尘中，尝起青霞志。屏山辍赠子，莫遣污簪珥。寓目紫翠间，安眠本非睡。梦中化为鹤，飞入长松寺。
新渡寺席上次赵景贶陈履常韵送欧阳叔弼比来诸君唱和叔弼但袖手傍睨而已临别忽出一篇颇有渊明风致坐皆惊叹::苏轼::神屠不目全，妙额惟妆半。更刀乃族庖，倚市必丑悍。平生魏公筹，忽斲郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道不，绝叫呼百万。清朝固多士，人门子皆冠。莫言清颍水，从此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌凘，正待一笑泮。百篇倘寄我，呻吟郑人缓。
次韵赵景贶春思且怀吴越山水::苏轼::岁华来无穷，老眼久已静。春风如系马，未动意先骋。西湖忽破碎，鸟落鱼动镜。萦城理枯渎，放闸起胶艇。愿君营此乐，官事何时竟。思吴信偶然，出处付前定。飘然不系舟，乘此无尽兴。醉翁行乐处，草木皆可敬。明朝游北渚，急扫黄叶径。白酒真到齐，红裙已放郑。
次韵陈履常张公龙潭::苏轼::明经宣城宰，家此百尺澜。郑公不量力，敢以非意干。玄黄杂两战，绛青表双蟠。烈气毙强敌，仁心恻饥寒。精诚祷必赴，苟简求亦难。萧条麦麰枯，浩荡日月宽。念子无吏责，十日勤征鞍。春蔬得雨雪，少助先生盘。龙不惮往来，而我独宴安。闭阁默自责，神交清夜阑。
小饮西湖怀欧阳叔弼兄弟赠赵景贶陈履常::苏轼::岁暮自急景，我闲方缓觞。欢饮西湖晚，步转北渚长。地坐略少长，意行无涧冈。久知荠麦青，稍喜榆柳黄。盎盎春欲动，潋潋夜未央。水天鸥鹭静，月露松桧香。抚景方晼晚，怀人重凄凉。岂无一老兵，坐念两欧阳。我意正麋鹿，君材亦珪璋。此会不可再，此欢不可忘。
蜡梅一首赠赵景贶::苏轼::天工点酥作梅花，此有蜡梅禅老家。蜜蜂采花作黄蜡，取蜡为花亦其物。天工变化谁得知，我亦儿嬉作小诗。君不见万松岭上黄千叶，玉蘂檀心两奇绝。醉中不觉度千山，夜闻梅香失醉眠。归来却梦寻花去，梦里花仙觅奇句。此间风物属诗人，我老不饮当付君。君行适吴我适越，笑指西湖作衣钵。
送王竦朝散赴阙::苏轼::我家衡山公，清而畏人知。臧否不出口，默识如蓍龟。擢子拱把中，云有骥𫘧姿。胡为三十载，尚作穷苦词。丈人不妄语，未效此何疑。朅来清颍上，泪湿中郎诗。怪我一年长，而作十年衰。同时几人在，岂敢怨白髭。愿言指松柏，永与霜雪期。
次韵致政张朝奉仍招晚饮::苏轼::扫白非黄精，轻身岂胡麻。怪君仁而寿，未觉生有涯。曾经丹化米，亲授枣如瓜。云蒸作雾楷，火灭噀雨巴。自此养铅鼎，无穷走河车。至今许玉斧，犹事萼绿华。我本三生人，畴昔一念差。前生或草圣，习气余惊蛇。儒臞谢赤松，佛缚惭丹霞。时时一篇出，扰扰四座哗。清诗得可惊，信美辞多夸。回车入官府，治具随贫家。萍虀与豆粥，亦可成咄嗟。
阎立本职贡图::苏轼::贞观之德来万邦，浩如沧海吞河江，音容伧狞服奇厖。横绝岭海逾涛泷，珍禽瑰产争牵扛，名王解辫却盖幢。粉本遗墨开明窗，我喟而作心未降，魏徵封伦恨不双。
次韵王滁州见寄::苏轼::斯人何似似春雨，歌舞农夫怨行路。君看永叔与元之，坎轲一生遭口语。两翁当年鬓未丝，玉堂挥翰手如飞。教得滁人解吟咏，至今里巷嘲轻肥。君家联翩尽卿相，独来坐啸溪山上。笑捐浮利一鸡肋，多取清名几熊掌。丈夫自重贵难售，两翁今与青山久。后来太守更风流，要伴前人作诗瘦。我倦承明苦求出，到处遗踪寻六一。凭君试与问琅邪，许我来游莫难色。
赵景贶以诗求东斋榜铭昨日闻都下寄酒来戏和其韵求分一壶作润笔也::苏轼::王孙天麒麟，眸子奥而澈。囊空学逾富，屋陋人更杰。我老书益放，笔落座惊掣。欲求东斋铭，要饮西湖雪。长瓶分未到，小砚干欲裂。不似淳于髠，一石要烛灭。
洞庭春色::苏轼::二年洞庭秋，香雾长噀手。今年洞庭春，玉色疑非酒。贤王文字饮，醉笔蛟蛇走。既醉念君醒，远饷为我寿。瓶开香浮座，盏凸光照牖。方倾安仁，莫遣公远嗅。要当立名字，未用问升斗。应呼钓诗钩，亦号扫愁帚。君知蒲萄恶，正是嫫母黝。须君滟海杯，浇我谈天口。
送路都曹::苏轼::积雪困桃李，春心谁为容。淮光酿山色，先作归意浓。我亦倦游者，君恩系疏慵。欲留耿介士，伴我衰迟踪。吏课升斗积，崎岖等铅舂。那将露电身，坐待收千锺。结发空百战，市人看先封。谁能搔白首，抱关望夕烽。子意谅已成，我言宁复从。恨无乖崖老，一洗芥蒂胸。我田荆溪上，伏腊亦粗供。怀哉江南路，会作林下逢。
生日蒙刘景文以古画松鹤为寿且贶佳篇次韵为谢::苏轼::问子一室间，宁有千里廓。尘心洗长松，远意发孤鹤。生朝得此寿，死籍疑可落。微言在参同，妙契藏九籥。故人有奇趣，逸想寄幽壑。霜枝谢寒暑，云翮无前却。何须构明堂，未羡巢阿阁。缅怀别时语，复作数日恶。诗腴固堪餐，字瘦还可愕。高标忽在眼，清梦了如昨。君今哙等伍，志与湛辈各。岂待相愿言，方为不朽托。子云老执戟，长孺终主爵。吾当追松乔，子亦鄙卫霍。
次韵陈履常雪中::苏轼::可怜扰扰雪中人，饥饱终同寓一尘。老桧作花真强项，冻鸢储肉巧谋身。忍寒吟咏君堪笑，得暖欢呼我未贫。坐听屐声知有路，拥裘来看玉梅春。
二鲜于君以诗文见寄作诗为谢::苏轼::我怀元祐初，圭璋满清班。维时南隆老，奉使独未还。迂叟向我言，青齐岁方艰。斯人乃德星，遣出虚危间。召用既晚矣，天命良复悭。一朝失老骥，寂寞空帝闲。至今清夜梦，枕衾有余潸。喜闻二三子，结发师闵颜。高论邈河汉，清诗鸣珮环。遥知三日雪，积玉埋崧山。谁念此幽桂，坐蒙榛与菅。故人在颍尾，投诗清泠湾。
次韵赵德麟雪中惜梅且饷柑酒三首  其一::苏轼::千花未分出梅余，遣雪摧残计已疏。卧闻点滴如秋雨，知是东风为扫除。
次韵赵德麟雪中惜梅且饷柑酒三首  其二::苏轼::阆苑千葩映玉宸，人间只有此花新。飞霙要欲先桃李，散作千林火迫春。
次韵赵德麟雪中惜梅且饷柑酒三首  其三::苏轼::蹀躞娇黄不受鞿，东风暗与色香归。偶逢白堕争春手，遣入王孙玉斝飞。
和陈传道雪中观灯::苏轼::新年乐事叹何曾，闭合烧香一病僧。未忍便倾浇别酒，且来同看照愁灯。颍鱼跃处新亭近，湖雪消时画舫升。祇恐樽前无此客，清诗还有士龙能。
阅世堂诗赠任仲微::苏轼::任公镇西南，尝赠绕朝策。当时若尽用，善阵无赫赫。凄凉十年后，邪正久已白。却留封德彝，天意眇难测。象贤真骥种，号诉甘百谪。岂云报私仇，祸福指络脉。高才食旧德，但恐里门窄。伤心千骑归，赠印黄壤隔。惟有亭前桧，阅世不改色。千年与井在，记此王粲宅。
新渡寺送任仲微::苏轼::春阴欲落雪，野气方升云。我游清颍尾，想见翠被君。古来聚散地，与子复言分。倦游安税驾，瘦田失归耘。独宿古寺中，荒鸡乱鸣群。送子以晓角，幽幽醒时闻。
送运判朱朝奉入蜀::苏轼::霭霭青城云，娟娟峨嵋月。随我西北来，照我光不灭。我在尘土中，白云呼我归。我游江湖上，明月湿我衣。岷峨天一方，云月在我侧。谓是山中人，相望了不隔。梦寻西南路，默数长短亭。似闻嘉陵江，跳波吹枕屏。送君无一物，清江饮君马。路穿慈竹林，父老拜马下。不用惊走藏，使者我友生。听讼如家人，细说为汝评。若逢山中友，问我归何日。为话腰脚轻，犹堪踏泉石。
病中夜读朱博士诗::苏轼::病眼乱灯火，细书数尘沙。君诗如秋露，浄我空中花。古语多妙寄，可识不可夸。巧笑在頩颊，哀音如掺挝。曾坑一掬春，紫餠供千家。悬知贵公子，醉眼无真茶。崎岖烂石上，得此一寸芽。缄封勿浪出，汤老客未嘉。
赵德麟饯饮湖上舟中对月::苏轼::老守惜春意，主人留客情。官余闲日月，湖上好清明。新火发茶乳，温风散粥饧。酒阑红杏暗，日落大堤平。清夜除灯坐，孤舟擘岸撑。逮君帻未堕，对此月犹横。
和赵德麟送陈传道::苏轼::二陈既妙士，两欧惟德人。王孙乃龙种，世有𥬞云麟。五君从我游，倾写出怪珍。俗物败人意，兹游实清醇。那知有聚散，佳梦失欠伸。我舟下清淮，沙水吹玉尘。君行踏晓月，疏木挂寸银。尚寄别后诗，剪刻淮南春。
上巳日与二子迨过游涂山荆山记所见::苏轼::此生终安归，还轸天下半。朅来乘樏庙，复作微禹叹。从祀及彼呱，像设偶此粲。秦祖当侑坐，夏郊亦荐祼。可怜淮海人，尚记弧矢旦。荆山碧相照，楚水清可乱。刖人有余坑，美石肖温瓒。龟泉木杪出，牛乳石池漫。小儿强好古，侍史笑流汗。归时蝙蝠飞，炬火记远岸。
次韵晁无咎学士相迎::苏轼::少年独识晁新城，闭门却扫卷旆旌。胸中自有谈天口，坐却秦军发墨守。有子不为谋置锥，虹霓吞吐忘寒饥。端如太史牛马走，严徐不敢连尻脽。徘回未用疑相待，枉尺知君有家戒。避人聊复去瀛洲，伴我真能老淮海。梦中仇池千仞巌，便欲揽我青霞幨。且须还家与妇计，我本归路连西南。老来饮酒无人佐，独看红药倾白堕。每到平山忆醉翁，悬知他日君思我。路傍小儿笑相逢，齐歌万事转头空。赖有风流贤别驾，犹堪十里卷春风。
淮上早发::苏轼::澹月倾云晓角哀，小风吹水碧鳞开。此生定向江湖老，默数淮中十往来。
次韵徐仲车::苏轼::恶衣恶食诗愈好，恰是霜松啭春鸟。苍蝇莫乱远鸡声，世上谁如公觉早。八年看我走三州，月自当空水自流。人间扰扰真蝼蚁，应笑人呼作鬬牛。
次韵林子中春日新堤书事见寄::苏轼::东都寄食似浮云，幞被真成一宿宾。收得玉堂挥翰手，却为淮月弄舟人。羡君湖上斋摇碧，笑我花时甑有尘。为报年来杀风景，连江梦雨不知春。
送陈伯修察院赴阙::苏轼::裕陵固天纵，笔有云汉姿。尝重连山象，不数秋风辞。龙腾与虎变，狸豹复何施。我穷真有数，文字乃见知。闻君射策日，妙语发畴咨。一日喧万口，惊倒同舍儿。岂知二十年，道路犹迟迟。苦言如药石，瞑眩终见思。屈伸反复手，独于君可疑。四门方穆穆，行矣及此时。
送张嘉父长官::苏轼::都城昔倾盖，骏马初服辀。再见江湖间，秋鹰已离鞲。于今三会合，每进不少留。豫章既可识，瑚琏谁当收。微官有民社，妙割无鸡牛。归来我益敬，器博用自周。百年子初筵，我已迫旅酬。但当寄苦语，高节贯白头。
轼在颍州与赵德麟同治西湖未成改扬州三月十六日湖成德麟有诗见怀次其韵::苏轼::太山秋毫两无穷，钜细本出相形中。大千起灭一尘里，未觉杭颍谁雌雄。我在钱塘拓湖渌，大堤士女争昌丰。六桥横绝天汉上，北山始与南屏通。忽惊二十五万丈，老葑席卷苍云空。朅来颍尾弄秋色，一水萦带昭灵宫。坐思吴越不可到，借君月斧修朣胧。二十四桥亦何有，换此十顷玻璃风。雷塘水干禾黍满，宝钗耕出余鸾龙。明年诗客来吊古，伴我霜夜号秋虫。
次韵德麟西湖新成见怀绝句::苏轼::壶中春色饮中仙，骑鹤东来独惘然。犹有赵陈同李郭，不妨同泛过湖船。
再次韵德麟新开西湖::苏轼::使君不用山鞠穷，饥民自逃泥水中。欲将百渎起凶岁，免使甔石愁扬雄。西湖虽小亦西子，萦流作态清而丰。千夫余力起三闸，焦陂下与长淮通。十年憔悴尘土窟，清澜一洗啼痕空。王孙本自有仙骨，平生宿卫明光宫。一行作吏人不识，正似云月初朦胧。时临此水照冰雪，莫遣白发生秋风。定须却致两黄鹄，新与上帝开濯龙。湖成君归侍帝侧，灯花已缀钗头虫。
到官病倦未尝会客毛正仲惠茶乃以端午小集石塔戏作一诗为谢::苏轼::我生亦何须，一饱万想灭。胡为设方丈，养此肤寸舌。尔来又衰病，过午食辄噎。谬为淮海帅，每愧厨传缺。爨无欲清人，奉使免内热。空烦赤泥印，远致紫玉玦。为君伐羔豚，歌舞菰黍节。禅窗丽午景，蜀井出冰雪。坐客皆可人，鼎器手自洁。金钗候汤眼，鱼蟹亦应诀。遂令色香味，一日备三绝。报君不虚受，知我非轻啜。
双石::苏轼::梦时良是觉时非，汲井埋盆故自痴。但见玉峰横太白，便从鸟道绝峨眉。秋风与作烟云意，晓日令涵草木姿。一点空明是何处，老人真欲住仇池。
和陶饮酒二十首  其一::苏轼::我不如陶生，世事缠绵之。云何得一适，亦有如生时。寸田无荆棘，佳处正在兹。纵心与事往，所遇无复疑。偶得酒中趣，空杯亦常持。
和陶饮酒二十首  其二::苏轼::二豪诋醉客，气涌胸中山。漼然似冰释，亦复在一言。啬气实其腹，云当享长年。少饮得径醉，此秘君勿传。
和陶饮酒二十首  其三::苏轼::道丧士失己，出语辄不情。江左风流人，醉中亦求名。渊明独清真，谈笑得此生。身如受风竹，掩冉众叶惊。俯仰各有态，得酒诗自成。
和陶饮酒二十首  其四::苏轼::蠢蠕食叶虫，仰空慕高飞。一朝傅两翅，乃得黏网悲。啁啾同巢雀，沮泽疑可依。赴水生两壳，遭闭何时归。二虫竟谁是，一笑百念衰。幸此未化间，有酒君莫违。
和陶饮酒二十首  其五::苏轼::小舟真一叶，下有暗浪喧。夜棹醉中发，不知枕几偏。天明问前路，已度千重山。嗟我亦何为，此道常往还。未来宁早计，既往复何言。
和陶饮酒二十首  其六::苏轼::百年六十化，念念竟非是。是身如虚空，谁受誉与毁。得酒未举杯，丧我固忘尔。倒床自甘寝，不择菅与绮。
和陶饮酒二十首  其七::苏轼::顷者大雪年，海派翻玉英。有士常痛饮，饥寒见真情。床头有败榼，孤坐时一倾。未能平体粟，且复浇肠鸣。脱衣裹冻酒，每醉念此生。
和陶饮酒二十首  其八::苏轼::我坐华堂上，不改麋鹿姿。时来蜀冈头，喜见霜松枝。心知百尺底，已结千岁奇。煌煌凌霄花，缠绕复何为。举觞酹其根，无事莫相羁。
和陶饮酒二十首  其九::苏轼::芙蓉在秋水，时节自阖开。清风亦何意，入我芝兰怀。一随采折去，永与江湖乖。断丝不复续，斗水何足栖。不如玉井莲，结根天池泥。感此每自慰，吾事幸不谐。醉中有归路，了了初不迷。乘流且复逝，抵曲吾当回。
和陶饮酒二十首  其一○::苏轼::篮舆兀醉守，路转古城隅。酒力如过雨，清风消半途。前山正可数，后骑且勿驱。我缘在东南，往寄白发余。遥知万松岭，下有三亩居。
和陶饮酒二十首  其一一::苏轼::民劳吏无德，岁美天有道。暑雨避麦秋，温风送蚕老。三咽初有闻，一溉未濡槁。诏书宽积欠，父老颜色好。再拜贺吾君，获此不贪宝。颓然笑阮籍，醉几书谢表。
和陶饮酒二十首  其一二::苏轼::我梦入小学，自谓总角时。不记有白发，犹诵论语辞。人间本儿戏，颠倒略似兹。惟有醉时真，空洞了无疑。坠车终无伤，庄叟不吾欺。呼儿具纸笔，醉语辄录之。
和陶饮酒二十首  其一三::苏轼::醉中虽可乐，犹是生灭境。云何得此身，不醉亦不醒。痴如景升牛，莫保尻与领。黠如东郭，束缚作毛颖。乃知嵇叔夜，非坐虎文炳。
和陶饮酒二十首  其一四::苏轼::我家小冯君，天性颇醇至。清坐不饮酒，而能容我醉。归休要相依，谢病当以次。岂知山林士，肮脏乃尔贵。乞身当念早，过是恐少味。
和陶饮酒二十首  其一五::苏轼::去乡三十年，风雨荒旧宅。惟存一束书，寄食无定迹。每用愧渊明，尚取禾三百。颀然六男子，粗可传清白。于吾岂不多，何事复叹息。
和陶饮酒二十首  其一六::苏轼::哓哓六男子，弦诵各一经。复生五丈夫，戢戢丁欲成。归田了门户，与国充践更。普儿初学语，玉骨开天庭。淮老如鹤雏，破壳已长鸣。举酒属千里，一欢愧凡情。
和陶饮酒二十首  其一七::苏轼::淮海虽故楚，无复轻扬风。斋厨圣贤杂，无事时一中。谁言大道远，正赖三杯通。使君不夕坐，衙门散刀弓。
和陶饮酒二十首  其一八::苏轼::何人筑东台，一郡坐可得。亭亭古浮图，独立表众惑。芜城阅兴废，雷塘几开塞。明年起华堂，置酒吊亡国。无令竹西路，歌吹久寂默。
和陶饮酒二十首  其一九::苏轼::晁子天麒麟，结交未及仕。高才固难及，雅志或类己。各怀伯业能，共有丘明耻。歌呼时就君，指我醉乡里。吴公门下客，贾谊独见纪。请作𫛳鸟赋，我亦得坎止。行乐当及时，绿发不可恃。
和陶饮酒二十首  其二○::苏轼::盖公偶谈道，齐相独识真。颓然不事事，客至先饮醇。当时刘项罢，四海疮痍新。三杯洗战国，一斗消强秦。寂寞千载后，阳公嗣前尘。醉卧客怀中，言笑徒多勤。我时阅旧史，独与三人亲。未暇餐脱粟，苦心学平津。草书亦何用，醉墨淋衣巾。一挥三十幅，持去听坐人。
次韵范淳甫送秦少章::苏轼::宿缘在江海，世网如予何。西来庾公尘，已濯长淮波。十年淮海人，初见一麦禾。但欣争讼少，未觉舟车多。秦郎忽过我，赋诗如卷阿。句法本黄子，二豪与揩磨。嗟我久离群，逝将老西河。后生多名士，欲荐空悲歌。小范真可人，独肯勤收罗。瘦马识醁耳，枯桐得云和。近闻馆李生，病鹤借一柯。赠行苦说我，妙语慰蹉跎。西羌已解仇，烽火连朝那。坐筹付公等，吾将寄潜沱。
沁园春::苏轼::情若连环，恨如流水，甚时是休。也不须惊怪，沈郎易瘦，也不须惊怪，潘鬓先愁。总是难禁，许多魔难，奈好事教人不自由。空追想，念前欢杳杳，後会悠悠。凝眸。悔上层楼。谩惹起、新愁与旧愁。向彩笺写遍，相思字了，重重封卷，密寄书邮。料到伊行，时时开看，一看一回和泪收。须知道，□这般病染，两处心头。
水龙吟::苏轼::古来云海茫茫，道山绛阙知何处。人间自有，赤城居士，龙蟠凤举。清净无为，坐忘遗照，八篇奇语。向玉霄东望，蓬莱暗霭，有云驾、骖风驭。行尽九州四海，笑纷纷、落花飞絮。临江一见，谪仙风采，无言心许。八表神游，浩然相对，酒酣箕踞。待垂天赋就，骑鲸路稳，约相将去。
水龙吟::苏轼::楚山修竹如云，异材秀出千林表。龙须半翦，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去後，知孤负、秋多少。闻道岭南太守，後堂深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君洗尽，蛮风瘴雨，作霜天晓。
水龙吟::苏轼::似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花点点，是离人泪。
水龙吟::苏轼::小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌馀响，绕云萦水。念故人老大，风流未减，独回首、烟波里。推枕惘然不见，但空江、月明千里。五湖闻道，扁舟归去，仍携西子。云梦南州，武昌南岸，昔游应记。料多情梦里，端来见我，也参差是。
满庭芳::苏轼::归去来兮，吾归何处，万里家在岷峨。百年强半，来日苦无多。坐见黄州再闰，儿童尽、楚语吴歌。山中友，鸡豚社酒，相劝老东坡。云何。当此去，人生底事，来往如梭。待闲看，秋风洛水清波。好在堂前细柳，应念我、莫翦柔柯。仍传语，江南父老，时与晒渔蓑。
满庭芳::苏轼::香雕盘，寒生冰箸，画堂别是风光。主人情重，开宴出红妆。腻玉圆搓素颈，藕丝嫩、新织仙裳。双歌罢，虚檐转月，馀韵尚悠扬。人间，何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。
满庭芳::苏轼::蜗角虚名，蝇头微利，算来著甚乾忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。思量。能几许，忧愁风雨，一半相妨。又何须，抵死说短论长。幸对清风皓月，苔茵展、云幕高张。江南好，千锺美酒，一曲满庭芳。
满庭芳::苏轼::三十三年，今谁存者，算只君与长江。凛然苍桧，霜干苦难双。闻道司州古县，云溪上、竹坞松窗。江南岸，不因送子，宁肯过吾邦。。疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残。歌舞断，行人未起，船鼓已逄逄。
满庭芳::苏轼::三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。。淮浦外，层楼翠壁，古寺空岩。步携手林间，笑挽ホホ。莫上孤峰尽处，萦望眼、云海相搀。家何在，因君问我，归梦绕松杉。
水调歌头::苏轼::落日绣帘卷，亭下水连空。知君为我，新作窗户湿青红。长记平山堂上，枕江南烟雨，渺渺没孤鸿。认得醉翁语，山色有无中。一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。
水调歌头::苏轼::安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。
水调歌头::苏轼::明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但愿人长久，千里共婵娟。
水调歌头::苏轼::昵昵儿女语，灯火夜微明。恩冤尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。
满江红::苏轼::忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。幽梦里，传心曲。肠断处，凭他续。文君婿知否，笑君卑辱。君不见周南歌汉广，天教夫子休乔木。便相将、左手抱琴书，云间宿。
满江红::苏轼::江汉西来，高楼下、蒲萄深碧。犹自带、岷峨云浪，锦江春色。君是南山遗爱守，我为剑外思归客。对此间、风物岂无情，殷勤说。江表传，君休读。狂处士，真堪惜。空洲对鹦鹉，苇花萧瑟。不独笑书生争底事，曹公黄祖俱飘忽。愿使君、还赋谪仙诗，追黄鹤。
满江红::苏轼::东武南城，新堤固、涟漪初溢。隐隐遍、长林高阜，卧红堆碧。枝上残花吹尽也，与君更向江头觅。问向前、犹有几多春，三之一。官里事，何时毕。风雨外，无多日。相将泛曲水，满城争出。君不见兰亭修禊事，当时坐上皆豪逸。到如今、修竹满山阴，空陈迹。
满江红::苏轼::清颖东流，愁目断、孤帆明灭。宦游处、青山白浪，万重千叠。孤负当年林下意，对床夜雨听萧瑟。恨此生、长向别离中，添华发。一尊酒，黄河侧。无限事，从头说。相看恍如昨，许多年月。衣上旧痕馀苦泪，眉间喜气添黄色。便与君、池上觅残春，花如雪。
满江红::苏轼::天岂无情，天也解、多情留客。春向暖、朝来底事，尚飘轻雪。君过春来纡组绶，我应归去耽泉石。恐异时、杯酒忽相思，云山隔。浮世事，俱难必。人纵健，头应白。何辞更一醉，此欢难觅。欲向佳人诉离恨，泪珠先已凝双睫。但莫遣、新燕却来时，音书绝。
归朝欢::苏轼::我梦扁舟浮震泽。雪浪摇空千顷白。觉来满眼是庐山，倚天无数开青壁。此生长接淅。与君同是江南客。梦中游，觉来清赏，同作飞梭掷。明日西风还挂席。唱我新词泪沾臆。灵均去後楚山空，澧阳兰芷无颜色。君才如梦得。
念奴娇::苏轼::大江东去，浪淘尽、千古风流人物。故垒西边人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。遥想公瑾当年，小乔初嫁了，雄姿英发。羽扇纶巾谈笑间，强虏灰飞烟灭。故国神游，多情应笑，我早生华发。人间如梦，一尊还酹江月。
雨中花・夜行船::苏轼::今岁花时深院，尽日东风，荡扬茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒，天香染袂，为我留连。清明过了，残红无处，对此泪洒尊前。秋向晚，一枝何事，向我依然。
沁园春::苏轼::孤馆灯青，野店鸡号，旅枕梦残。渐月华收练，晨霜耿耿，云山锦，朝露清清。世路无穷，劳生有限，似此区区长鲜欢。微吟罢，凭征鞍无语，往事千端。当时共客长安。似二陆初来俱少年。有笔头千字，胸中万卷，致君尧舜，此事何难。用舍由时，行藏在我，袖手何妨闲处看。身长健，但优游卒岁，且斗尊前。
劝金船::苏轼::无情流水多情客。劝我如曾识。杯行到手休辞却。这公道难得。曲水池上，小字更书年月。还对茂林修竹，似永和节。纤纤素手如霜雪。笑把秋花插。尊前莫怪歌声咽。又还是轻别。
一丛花::苏轼::今年春浅腊侵年。冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。朝来初日半含山。楼阁淡疏烟。
木兰花令::苏轼::霜馀已失长淮阔。空听潺潺清颍咽。佳人犹唱醉翁词，四十三年如电抹。草头秋露流珠滑。
木兰花令::苏轼::知君仙骨无寒暑。千载相逢犹旦暮。故将别语恼佳人，要看梨花枝上雨。落花已逐回风去。
木兰花令::苏轼::梧桐叶上三更雨。惊破梦魂无觅处。夜凉枕簟已知秋，更听寒蛩促机杼。梦中历历来时路。
西江月::苏轼::公子眼花乱发，老夫鼻观先通。领巾飘下瑞香风。惊起谪仙春梦。后土祠中玉蕊，蓬莱殿後红。此花清绝更纤。把酒何人心动。
西江月::苏轼::小院朱阑几曲，重城画鼓三通。更看微月转光风。归去香云入梦。翠袖争浮大白，皂罗半插斜红。灯花零落酒花。妙语一时飞动。
西江月::苏轼::怪此花枝怨泣，托君诗句名通。凭将草木记吴风。继取相如云梦。点笔袖沾醉墨，谤花面有惭红。知君却是为情。怕见此花撩动。
西江月::苏轼::闻道双衔凤带，不妨单著鲛绡。夜香知与阿谁烧。怅望水沈烟袅。云鬓风前绿卷，玉颜醉里红潮。莫教空度可怜宵。月与佳人共僚。
西江月::苏轼::点点楼头细雨。重重江外平湖。当年戏马会东徐。今日凄凉南浦。莫恨黄花未吐。且教红粉相扶。酒阑不必看茱萸。俯仰人间今古。
西江月::苏轼::龙焙今年绝品，谷帘自古珍泉。雪芽双井散神仙。苗裔来从北苑。汤发云腴酽白，盏浮花乳轻圆。人间谁敢更争妍。斗取红窗粉面。
西江月::苏轼::别梦已随流水，泪巾犹香泉。相如依旧是仙。人在瑶台阆苑。花雾萦风缥缈，歌珠滴水清圆。蛾眉新作十分妍。走马归来便面。
西江月::苏轼::世事一场大梦，人生几度秋凉。夜来风叶已鸣廊。看取眉头鬓上。酒贱常愁客少，月明多被云妨。中秋谁与共孤光。把盏凄然北望。
西江月::苏轼::莫叹平原落落，且应去鲁迟迟。与君各记少年时。须信人生如寄。白发千茎相送，深杯百罚休辞。拍浮何用酒为池。我已为君德醉。
西江月::苏轼::玉骨那愁瘴雾，冰姿自有仙风。海仙时遣探芳丛。倒挂绿毛么凤。素面翻嫌粉，洗妆不褪唇红。高情已逐晓云空。不与梨花同梦。
西江月::苏轼::照野弥弥浅浪，横空暧暧微霄。障泥未解玉骢骄。我欲醉眠芳草。可惜一溪明月，莫教踏破琼瑶。解鞍枕绿杨桥。杜宇一声春晓。
西江月::苏轼::三过平山堂下，半生弹指声中。十年不见老仙翁。壁上龙蛇飞动。欲吊文章太守，仍歌杨柳春风。休言万事转头空。未转头时皆梦。
西江月::苏轼::昨夜扁舟京口，今朝马首长安。旧官何物与新官。只有湖山公案。此景百年几变，个中下语千难。使君才气卷波澜。与把新诗判断。
临江仙::苏轼::细马远驮双侍女，青巾玉带红靴。溪山好处便为家。谁知巴峡路，却见洛城花。面旋落英飞玉蕊，人间春日初斜。十年不见紫云车。龙丘新洞府，铅鼎养丹砂。
临江仙::苏轼::诗句端来磨我钝，钝锥不解生。欢颜为我解冰霜。酒阑清梦觉，春草满池塘。应念雪堂坡下老，昔年共采芸香。功成名遂早还乡。回车来过我，乔木拥千章。
临江仙::苏轼::我劝髯张归去好，从来自己忘情。尘心消尽道心平。江南与塞北，何处不堪行。俎豆庚桑真过矣，凭君说与南荣。愿闻吴越报丰登。君王如有问，结袜赖王生。
临江仙::苏轼::自古相从休务日，何妨低唱微吟。天垂云重作春阴。坐中人半醉，帘外雪将深。闻道分司狂御史，紫云无路追寻。凄风寒雨是。问囚长损气，见鹤忽惊心。
临江仙::苏轼::忘却成都来十载，因君未免思量。凭将清泪洒江阳。故山知好在，孤客自悲凉。坐上别愁君未见，归来欲断无肠。殷勤且更尽离觞。此身如传舍，何处是吾乡。
临江仙::苏轼::尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。
临江仙::苏轼::九十日春都过了，贪忙何处追游。三分春色一分愁。雨翻榆荚阵，风转柳花球。阆苑先生须自责，蟠桃动是千秋。不知人世苦厌求。东皇不拘束，肯为使君留。
临江仙::苏轼::四大从来都遍满，此间风水何疑。故应为我发新诗。幽花香涧谷，寒藻舞沦漪。借与玉川生两腋，天仙未必相思。还凭流水送人归。层巅馀落日，草露已沾衣。
临江仙::苏轼::一别都门三改火，天涯踏尽红尘。依然一笑作春温。无波真古井，有节是秋筠。惆怅孤帆连夜发，送行淡月微云。尊前不用翠眉颦。人生如逆旅，我亦是行人。
临江仙::苏轼::多病休文都瘦损，不堪金带垂腰。望湖楼上暗香飘。和风春弄袖，明月夜闻箫。酒醒梦回清漏永，隐床无限更潮。佳人不见董娇饶。徘徊花上月，空度可怜宵。
临江仙::苏轼::夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。长恨此身非我有，何时忘却营营。夜阑风静纹平。小舟从此逝，江海寄馀生。
临江仙::苏轼::冬夜夜寒冰合井，画堂明月侵帏。青缸明灭照悲啼。青缸挑欲尽，粉泪还垂。未尽一尊先掩泪，歌声半带清悲。情声两尽莫相违。欲知肠断处，梁上暗尘飞。
渔家傲::苏轼::千古龙蟠并虎踞。从公一吊兴亡处。渺渺斜风吹细雨。芳草渡。江南父老留公住。公驾飞车凌彩雾。红鸾骖乘青鸾驭。却讶此洲名白鹭。非吾侣。翩然欲下还飞去。
渔家傲::苏轼::送客归来灯火尽。西楼淡月凉生晕。明日潮来无定准。潮来稳。舟横渡口重城近。江水似知孤客恨。南风为解佳人愠。莫学时流轻久困。频寄问。钱塘江上须忠信。
渔家傲::苏轼::皎皎牵牛河汉女。盈盈临水无由语。望断碧云空日暮。无寻处。梦回芳草生春浦。鸟散馀花纷似雨。汀洲苹老香风度。明月多情来照户。但揽取。清光长送人归去。
渔家傲::苏轼::一曲阳关情几许。知君欲向秦川去。白马皂貂留不住。回首处。孤城不见天霖雾。到日长安花似雨。故关杨柳初飞絮。渐见靴刀迎夹路。谁得似。风流膝上王文度。
鹧鸪天::苏轼::林断山明竹隐墙。乱蝉衰草小池塘。翻空白鸟时时见，照水红蕖细细香。村舍外，古城旁。杖藜徐步转斜阳。殷勤昨夜三更雨，又得浮生一日凉。
鹧鸪天::苏轼::笑拈红梅翠翘。扬州十里最妖饶。夜来绮席亲曾见，撮得精神滴滴娇。娇後眼，舞时腰。刘郎几度欲魂消。明朝酒醒知何处，肠断云间紫玉箫。
少年游::苏轼::银塘朱槛曲尘波。圆绿卷新荷。兰条荐浴，菖花酿酒，天气尚清和。
少年游::苏轼::去年相送，馀杭门外，飞雪似杨花。今年春尽，杨花似雪，犹不见还家。
定风波::苏轼::两两轻红半晕腮。依依独为使君回。若道使君无此意。何为。双花不向别人开。但看低昂烟雨里。不已。劝君休诉十分杯。更问尊前狂副使。
定风波::苏轼::莫听穿林打叶声。何妨吟啸且徐行。竹杖芒鞋轻胜马。谁怕。一蓑烟雨任平生。料峭春风吹酒醒。微冷。山头斜照却相迎。回首向来萧瑟处。
定风波::苏轼::与客携壶上翠微。江涵秋影雁初飞。尘世难逢开口笑。年少。菊花须插满头归。酩酊但酬佳节了。云峤。登临不用怨斜晖。古往今来谁不老。
定风波::苏轼::莫怪鸳鸯绣带长。腰轻不胜舞衣裳。薄只贪游冶去。何处。垂杨系马恣轻狂。花谢絮飞春又尽。堪恨。断弦尘管伴啼妆。不信归来但自看。
定风波::苏轼::千古风流阮步兵。平生游宦爱东平。千里远来还不住。归去。空留风韵照人清。红粉尊前深懊恼。休道。怎生留得许多情。记得明年花絮乱。
定风波::苏轼::雨洗娟娟嫩叶光。风吹细细绿筠香。秀色乱侵书帙晚。帘卷。清阴微过酒尊凉。人画竹身肥拥肿。何用。先生落笔胜萧郎。记得小轩岑寂夜。
定风波::苏轼::好睡慵开莫厌迟。自怜冰脸不时宜。偶作小红桃杏色，闲雅，尚馀孤瘦雪霜姿。
定风波::苏轼::月满苕溪照夜堂。五星一老斗光芒。十五年间真梦里。何事。长庚对月独凄凉。绿鬓苍颜同一醉。还是。六人吟笑水云乡。宾主谈锋谁得似。
定风波::苏轼::常羡人间琢玉郎。天应乞与点酥娘。尽道清歌传皓齿。风起。雪飞炎海变清凉。万里归来颜愈少。微笑。笑时犹带岭梅香。试问岭南应不好。
南乡子::苏轼::晚景落琼杯。照眼云山翠作堆。认得岷峨春雪浪，初来。万顷蒲萄涨渌醅。暮雨暗阳台。乱洒高楼湿粉腮。一阵东风来卷地，吹回。落照江天一半开。
南乡子::苏轼::寒雀满疏篱。争抱寒柯看玉蕤。忽见客来花下坐，惊飞。蹋散芳英落酒卮。痛饮又能诗。坐客无毡醉不知。花尽酒阑春到也，离离。一点微酸已著枝。
南乡子::苏轼::不到谢公台。明月清风好在哉。旧日髯孙何处去，重来。短李风流更上才。秋色渐摧颓。满院黄英映酒杯。看取桃花春二月，争开。尽是刘郎去後栽。
少年游::苏轼::霜降水痕收。浅碧鳞鳞露远洲。酒力渐消风力软，飕飕。破帽多情却恋头。佳节若为酬。但把清尊断送秋。
南乡子::苏轼::回首乱山横。不见居人只见城。谁似临平山上塔，亭亭。迎客西来送客行。归路晚风清。一枕初寒梦不成。今夜残灯斜照处，荧荧。秋雨晴时泪不晴。
南乡子::苏轼::冰雪透香肌。姑射仙人不似伊。濯锦江头新样锦，非宜。故著寻常淡薄衣。暖日下重帏。春睡香凝索起迟。曼倩风流缘底事，当时。爱被西真唤作儿。
南乡子::苏轼::东武望馀杭。云海天涯两杳茫。何日功成名遂了，还乡。醉笑陪公三万场。不用诉离觞。痛饮从来别有肠。今夜送归灯火冷，河塘。堕泪羊公却姓杨。
南乡子::苏轼::凉簟碧纱厨。一枕清风昼睡馀。睡听晚衙无一事，徐徐。读尽床头几卷书。搔首赋归欤。自觉功名懒更疏。若问使君才与术，何如。占得人间一味愚。
南乡子::苏轼::裙带石榴红。却水殷勤解赠侬。应许逐鸡鸡莫怕，相逢。一点灵犀必暗通。何处遇良工。琢刻天真半欲空。愿作龙香双凤拨，轻拢。长在环儿白雪胸。
南乡子::苏轼::旌旆满江湖。诏发楼船万舳舻。投笔将军因笑我，迂儒。帕首腰刀是丈夫。粉泪怨离居。喜子垂窗报捷书。试问伏波三万语，何如。一斛明珠换绿珠。
南乡子::苏轼::天与化工知。赐得衣裳总是绯。每向华堂深处见，怜伊。两个心肠一片儿。自小便相随。绮席歌筵不暂离。苦恨人人分拆破，东西。怎得成双似旧时。
南乡子::苏轼::寒玉细凝肤。清歌一曲倒金壶。冶叶倡条遍相识，争如。豆蔻花梢二月初。年少即须臾。芳时偷得醉工夫。罗帐细垂银烛背，欢娱。豁得平生俊气无。
南乡子::苏轼::怅望送春杯。渐老逢春能几回。花满楚城愁远别，伤怀。何况清丝急管催。吟断望乡台。万里归心独上来。景物登临闲始见，徘徊。一寸相思一寸灰。
南乡子::苏轼::何处倚阑干。弦管高楼月正圆。胡蝶梦中家万里，依然。老去愁来强自宽。明镜借红颜。须著人间比梦间。蜡烛半笼金翡翠，更阑。绣被焚香独自眠。
南歌子::苏轼::山与歌眉敛，波同醉眼流。游人都上十三楼。不羡竹西歌吹、古扬州。菰黍连昌，琼彝倒玉舟。谁家水调唱歌头。声绕碧山飞去、晚云留。
南歌子::苏轼::古岸开青葑，新渠走碧流。会看光满万家楼。记取他年扶路、入西州。佳节连梅雨，馀生寄叶舟。只将菱角与鸡头。更有月明千顷、一时留。
南乡子::苏轼::雨暗初疑夜，风回忽报晴。淡云斜照著山明。细草软沙溪路、马蹄轻。卯酒醒还困，仙材梦不成。蓝桥何处觅云英。只有多情流水、伴人行。
南歌子::苏轼::日出西山雨，无晴又有晴。乱山深处过清明。不见彩绳花板、细腰轻。尽日行桑野，无人与目成。且将新句琢琼英。我是世间闲客、此闲行。
南歌子::苏轼::带酒冲山雨，和衣睡晚晴。不知钟鼓报天明。梦里栩然蝴蝶、一身轻。老去才都尽，归来计未成。求田问舍笑豪英。自爱湖边沙路、免泥行。
南歌子::苏轼::日薄花房绽，风和麦浪轻。夜来微雨洗郊。正是一年春好、近清明。已改煎茶火，犹调入粥饧。使君高会有馀清。此乐无声无味、最难名。
南歌子::苏轼::海上乘槎侣，仙人萼绿华。飞升元不用丹砂。住在潮头来处、渺天涯。雷辊夫差国，云翻海若家。坐中安得弄琴牙。写取馀声归向、水仙夸。
南歌子::苏轼::苒苒中秋过，萧萧两鬓华。寓身化世一尘沙。笑看潮来潮去、了生涯。方士三山路，渔人一叶家。早知身世两聱牙。好伴骑鲸公子、赋雄夸。
南歌子::苏轼::师唱谁家曲，宗风嗣阿谁。借君拍板与门槌。我也逢场作戏、莫相疑。溪女方偷眼，山僧莫眨眉。却愁弥勒下生迟。不见老婆三五、少年时。
南歌子::苏轼::欲执河梁手，还升月旦堂。酒阑人散月侵廊。北客明朝归去、雁南翔。窈窕高明玉，风流郑季庄。一时分散水云乡。惟有落花芳草、断人肠。
南歌子::苏轼::山雨潇潇过，溪桥浏浏清。小园幽榭枕苹汀。门外月华如水、彩舟横。苕岸霜花尽，江湖雪阵平。两山遥指海门青。回首水云何处、觅孤城。
南歌子::苏轼::紫陌寻春去，红尘拂面来。无人不道看花回。惟见石榴新蕊、一枝开。冰簟堆云髻，金尊滟玉醅。绿阴青子莫相催。留取红巾千点、照池台。
南歌子::苏轼::卫霍元勋後，韦平外族贤。吹笙只合在缑山。闲驾彩峦归去、趁新年。烘暖烧香阁，轻寒浴佛天。他时一醉画堂前。莫忘故人憔悴、老江边。
南歌子::苏轼::笑怕蔷薇，行忧宝瑟僵。美人依约在西厢。祗恐暗中迷路、认馀香。午夜风翻幔，三更月到床。簟纹如水玉肌凉。何物与侬归去、有残妆。
南歌子::苏轼::寸恨谁云短，绵绵岂易裁。半年眉绿未曾开。明月好风闲处、是人猜。春雨消残冻，温风到冷灰。尊前一曲为谁哉。留取曲终一拍、待君来。
南歌子::苏轼::绀绾双蟠髻，云小偃巾。轻盈红脸小腰身。叠鼓忽催花拍、斗精神。空阔轻红歇，风和约柳春。蓬山才调最清新。胜似缠头千锦、共藏珍。
南歌子::苏轼::琥珀装腰佩，龙香入领巾。只应飞燕是前身。共看剥葱纤手、舞凝神。柳絮风前转，梅花雪里春。鸳鸯翡翠两争新。但得周郎一顾、胜珠珍。
好事近::苏轼::红粉莫悲啼，俯仰半年离别。看取雪堂坡下，老农夫凄切。明年春水漾桃花，柳岸隘舟楫。从此满城歌吹，看黄州阗咽。
好事近::苏轼::湖上雨晴时，秋水半篙初没。朱槛俯窥寒鉴，照衰颜华发。醉中吹堕白纶巾，溪风漾流月。独棹小舟归去，任烟波飘兀。
鹊桥仙::苏轼::缑山仙子，高情云渺，不学痴牛呆女。凤箫声断月明中，举手谢、时人欲去。客槎曾犯，银河微浪，尚带天风海雨。相逢一醉是前缘，风雨散、飘然何处。
鹊桥仙::苏轼::乘槎归去，成都何在，万里江沱汉漾。与君各赋一篇诗，留织女、鸳鸯机上。还将旧曲，重赓新韵，须信吾侪天放。人生何处不儿嬉，看乞巧、朱楼彩舫。
望江南・忆江南::苏轼::春已老，春服几时成。曲水浪低蕉叶稳，舞雩风软罗轻。酣咏乐升平。微雨过，何处不催耕。
望江南・忆江南::苏轼::春未老，风细柳斜斜。试上超然台上看，半壕春水一城花。烟雨暗千家。寒食後，酒醒却咨嗟。
卜算子::苏轼::蜀客到江南，长忆吴山好。吴蜀风流自古同，归去应须早。还与去年人，共藉西湖草。莫惜尊前仔细看，应是容颜老。
卜算子::苏轼::缺月挂疏桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，枫落吴江冷。
瑞鹧鸪::苏轼::碧山影里小红旗。侬是江南踏浪儿。拍手欲嘲山简醉，齐声争唱浪婆词。
十拍子・破阵子::苏轼::白酒新开九酝，黄花已过重阳。身外傥来都似梦，醉里无何即是乡。东坡日月长。玉粉旋烹茶乳，金齑新捣橙香。
清平乐::苏轼::清淮蜀汴。更在江西岸。红旆到时黄叶乱。霜入梁王故苑。秋原何处携壶。停骖访古踟蹰。双庙遗风尚在，漆园傲吏应无。
昭君怨::苏轼::谁作桓伊三弄。惊破绿窗幽梦。新月与愁烟。满江天。欲去又还不去。明日落花飞絮。飞絮送行舟。水东流。
戚氏::苏轼::玉龟山。东皇灵媲统群仙。绛阙，翠房深迥，倚霏烟。幽闲。志萧然。金城千里锁婵娟。当时穆满巡狩。翠华曾到海西边。风露明霁，鲸波极目，势浮舆盖方圆。正迢迢丽日。玄圃清寂，琼草芊绵。争解绣勒香鞯。鸾辂驻跸，八马戏芝田。瑶池近、画楼隐隐，翠鸟翩翩。肆华筵。间作脆管鸣弦。宛若帝所钧天。稚颜皓齿，绿发方瞳，圆极恬淡高妍。尽倒琼壶酒，献金鼎药，固大椿年。缥缈飞琼妙舞，命双成、奏曲醉留连。云韵响泻寒泉。浩歌畅饮，斜月低河汉。渐渐绮霞、天际红深浅。动归思、回首尘寰。烂漫游、玉辇东还。
醉蓬莱::苏轼::笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。此会应须烂醉，仍把紫菊茱萸，细看重嗅。摇落霜风，有手栽双柳。
贺新郎::苏轼::乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。石榴半吐红巾蹙。待浮花、浪蕊都尽，伴君幽独。艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两蔌蔌。
洞仙歌::苏轼::江南腊尽，早梅花开後。分付新春与垂柳。细腰肢、自有入格风流，仍更是、骨体清英雅秀。永丰坊那畔，尽日无人，惟见金丝弄晴昼。断肠是，飞絮时，绿叶成阴，无个事、一成消瘦。又莫是、东风逐君来，便吹散眉间，一点春皱。
洞仙歌::苏轼::冰肌玉骨，自清凉无汗。水殿风来暗香满。绣帘开、一点明月窥人，人未寝、枕钗横鬓乱。起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道、流年暗中偷换。
八声甘州::苏轼::有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。记取西湖西畔，正暮山好处，空翠烟霏。算诗人相得，如我与君稀。
三部乐::苏轼::美人如月。乍见掩暮云，更增妍绝。算应无恨，安用阴晴圆缺。娇甚空只成愁，待下床又懒，未语先咽。数日不来，落尽一庭红叶。今朝置酒强起，问为谁减动，一分香雪。何事散花却病，维摩无疾。却低眉、惨然不答。唱金缕、一声怨切。
阮郎归::苏轼::绿槐高柳咽新蝉。薰风初入弦。碧纱窗下水沈烟。棋声惊昼眠。微雨过，小荷翻。榴花开欲然。玉盆纤手弄清泉。琼珠碎却圆。
阮郎归::苏轼::暗香浮动月黄昏。堂前一树春。东风何事入西邻。儿家常闭门。雪肌冷，玉容真。香腮粉未匀。折花欲寄岭头人。江南日暮云。
阮郎归::苏轼::一年三度过苏台。清尊长是开。佳人相问苦相猜。这回来不来。情未尽，老先催。人生真可，他年桃李阿谁栽。刘郎双鬓衰。
江神子・江城子::苏轼::梦中了了醉中醒。只渊明。是前生。走遍人间，依旧却躬耕。昨夜东坡春雨足，乌鹊喜，报新晴。雪堂西畔暗泉鸣。北山倾。小溪横。
江神子・江城子::苏轼::翠蛾羞黛怯人看。掩霜纨。泪偷弹。且尽一尊，收泪唱阳关。漫道帝城天样远，天易见，见君难。画堂新拘近孤山。曲阑干。为谁安。
江神子・江城子::苏轼::凤凰山下雨初晴。水风清。晚霞明。一朵芙蕖，开过尚盈盈。何处飞来双白鹭，如有意，慕娉婷。忽闻江上弄哀筝。苦含情，遣谁听。
江神子・江城子::苏轼::老夫聊发少年狂。左牵黄。右擎苍。锦帽貂裘，千骑卷平冈。为报倾城随太守，亲射虎，看孙郎。酒酣胸胆尚开张。鬓微霜。又何妨。
江神子・江城子::苏轼::天涯流落思无穷。既相逢。却匆匆。携手佳人，和泪折残红。为问东风馀几许，春纵在，与谁同。隋堤三月水溶溶。背归鸿。去吴中。
江神子・江城子::苏轼::相逢不觉又初寒。对尊前。惜流年。风紧离亭，冰结泪珠圆。雪意留君君不住，从此去，少清欢。转头山下转头看。路漫漫。玉花翻。
江神子・江城子::苏轼::黄昏犹是雨纤纤。晓开帘。欲平檐。江阔天低，无处认青帘。孤坐冻吟谁伴我，揩病目，拈衰髯。使君留客醉厌厌。水晶盐。为谁甜。
江神子・江城子::苏轼::玉人家在凤凰山。水云间。掩门关。门外行人，立马看弓弯。十里春风谁指似，斜日映，绣帘斑。多情好事与君还。闵新鳏。拭馀潸。
江神子・江城子::苏轼::十年生死两茫茫。不思量。自难忘。千里孤坟，无处话凄凉。纵使相逢应不识，尘满面，鬓如霜。夜来幽梦忽还乡。小轩窗。正梳妆。
蝶恋花::苏轼::花褪残红青杏小。燕子飞时，绿水人家绕。枝上柳绵吹又少。天涯何处无芳草。墙里秋千墙外道。墙外行人，墙里佳人笑。笑渐不闻声渐悄。多情却被无情恼。
蝶恋花::苏轼::一颗樱桃樊素口。不爱黄金，只爱人长久。学画鸦儿犹未就。眉间已作伤春皱。扑蝶西园随伴走。花落花开，渐解相思瘦。破镜重圆人在否。章台折尽青青柳。
蝶恋花::苏轼::雨後春容清更丽。只有离人，幽恨终难洗。北固山前三面水。碧琼梳拥青螺髻。一纸乡书来万里。问我何年，真个成归计。白首送春拼一醉。东风吹破千行泪。
蝶恋花::苏轼::簌簌无风花自。寂寞园林，柳老樱桃过。落日多情还照坐。山青一点横云破。路尽河回千转柁。系缆渔村，月暗孤灯火。凭仗飞魂招楚些。我思君处君思我。
蝶恋花::苏轼::灯火钱塘三五夜。明月如霜，照见人如画。帐底吹笙香吐麝。此般风味应无价。寂寞山城人老也。击鼓吹箫，乍入农桑社。火冷灯稀霜露下。昏昏雪意云垂野。
蝶恋花::苏轼::帘外东风交雨霰。帘里佳人，笑语如莺燕。深惜今年正月暖。灯光酒色摇金盏。掺鼓渔阳挝未遍。舞褪琼钗，汗湿香罗软。今夜何人吟古怨。清诗未就冰生砚。
蝶恋花::苏轼::自古涟漪佳绝地。绕郭荷花，欲把吴兴比。倦客尘埃何处洗。真君堂下寒泉水。左海门前酤酒市。夜半潮来，月下孤舟起。倾盖相逢拼一醉。双凫飞去人千里。
蝶恋花::苏轼::云水萦回溪上路。叠叠青山，环绕溪东注。月白沙汀翘宿鹭。更无一点尘来处。溪叟相看私自语。底事区区，苦要为官去。尊酒不空田百亩。归来分得闲中趣。
采桑子::苏轼::多情多感仍多病，多景楼中。尊酒相逢。乐事回头一笑空。停杯且听琵琶语，细拈轻拢。醉脸春融。斜照江天一抹红。
千秋岁::苏轼::浅霜侵绿。发少仍新沐。冠直缝，巾横幅。美人怜我老，玉手簪黄菊。秋露重，真珠落袖沾馀馥。坐上人如玉。花映花奴肉。蜂蝶乱，飞相逐。明年人纵健，此会应难复。须细看，晚来月上和银烛。
苏幕遮::苏轼::暑笼晴，风解愠。雨後馀清，暗袭衣裾润。一局选仙逃暑困。笑指尊前、谁向青霄近。整金盆，轮玉笋。凤驾鸾车，谁敢争先进。重五休言升最紧。纵有碧油，到了输堂印。
永遇乐::苏轼::长忆别时，景疏楼上，明月如水。美酒清歌，留连不住，月随人千里。别来三度，孤光又满，冷落共谁同醉。卷珠帘，凄然顾影，共伊到明无寐。今朝有客，来从淮上，能道使君深意。凭仗清淮，分明到海，中有相思泪。而今何在，西垣清禁，夜永露华侵被。此时看，回廊晓月，也应暗记。
永遇乐::苏轼::明月如霜，好风如水，清景无限。曲港跳鱼，圆荷泻露，寂寞无人见。如三鼓，铿然一叶，黯黯梦云惊断。夜茫茫，重寻无处，觉来小园行遍。天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。
行香子::苏轼::绮席才终。欢意犹浓。酒阑时、高兴无穷。共夸君赐，初拆臣封。看分香饼，黄金缕，密云龙。斗赢一水，功敌千锺。觉凉生、两腋清风。
行香子::苏轼::三入承明。四至九卿。问书生、何辱何荣。金张七叶，纨绮貂缨。无汗马事，不献赋，不明经。成都卜肆，寂莫君平。郑子真、岩谷躬耕。
行香子::苏轼::清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。虽抱文章，开口谁亲。且陶陶、乐尽天真。
行香子::苏轼::昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵。朝来庭下，光阴如箭，似无言、有意伤侬。
行香子::苏轼::携手江村。梅雪飘裙。情何限、处处消魂。故人不见，旧曲重闻。向望湖楼，孤山寺，涌金门。寻常行处，题诗千首，绣罗衫、与拂红尘。
行香子::苏轼::一叶轻舟。双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。重重似画，曲曲如屏。算当年、虚老岩陵。
菩萨蛮::苏轼::绣帘高卷倾城出。灯前潋滟横波溢。皓齿发清歌。春愁入翠蛾。凄音休怨乱。我已先肠断。遗响下清虚。累累一串珠。
菩萨蛮::苏轼::碧纱微露纤纤玉。朱唇渐暖参差竹。越调变新声。龙吟彻骨清。夜来残酒醒。惟觉霜袍冷。不见敛眉人。胭脂觅旧痕。
菩萨蛮::苏轼::秋风湖上萧萧雨。使君欲去还留住。今日漫留君。明朝愁杀人。佳人千点泪。洒向长河水。不用敛双蛾。路人啼更多。
菩萨蛮::苏轼::玉童西迓浮丘伯。洞天冷落秋萧瑟。不用许飞琼。瑶台空月明。清香凝夜宴。借与韦郎看。莫便向姑苏。扁舟下五湖。
菩萨蛮::苏轼::天怜豪俊腰金晚。故教月向松江满。清景为淹留。从君都占秋。身闲惟有酒。拭问清游首。帝梦已遥思。匆匆归去时。
菩萨蛮::苏轼::娟娟缺月西南落。相思拨断琵琶索。枕泪梦魂中。觉来眉晕重。华堂堆烛泪。长笛吹新水。醉客各西东。应思陈孟公。
菩萨蛮::苏轼::玉笙不受朱唇暖。离声凄咽胸填满。遗痕几千秋。恩留人不留。他年京国酒。泫泪攀枯柳。莫唱短因缘。长安远似天。
菩萨蛮::苏轼::画檐初挂弯弯月。孤光未满先忧缺。遥认玉帘钩。天孙梳洗楼。佳人言语好。不顾求新巧。此恨固应知。愿人无别离。
菩萨蛮::苏轼::风回仙驭云开扇。更阑月堕星河转。枕上梦魂惊。晓檐疏雨零。相逢虽草草。长共天难老。终不羡人间。人间日似年。
菩萨蛮::苏轼::城隅静女谁人见。先生日夜歌彤管。谁识蔡姬贤。江南顾彦先。先生那久困。汤沐须名郡。惟有谢夫人。从来见拟伦。
菩萨蛮::苏轼::买田阳羡吾将老。从来只为溪山好。来往一虚舟。聊随物外游。有书仍懒著。水调歌归去。筋力不辞诗。要须风雨时。
菩萨蛮::苏轼::落花闲院春衫薄。薄衫春院闲花落。迟日恨依依。依依恨日迟。梦回莺舌弄。弄舌莺回梦。邮便问人羞。羞人问便邮。
菩萨蛮::苏轼::火云凝汗挥珠颗。颗珠挥汗凝云火。琼暖碧纱轻。轻纱碧暖琼。晕腮嫌枕印。印枕嫌腮晕。闲照晚妆残。残妆晚照闲。
菩萨蛮::苏轼::峤南江浅红梅小。小梅红浅江南峤。窥我向疏篱。篱疏向我窥。老人行即到。到即行人老。离别惜残枝。枝残惜别离。
菩萨蛮::苏轼::翠鬟斜幔云垂耳。耳垂云幔斜鬟翠。春晚睡昏昏。昏昏睡晚春。细花梨雪坠。坠雪梨花细。颦浅念谁人。人谁念浅颦。
菩萨蛮::苏轼::柳庭风静人眠昼。昼眠人静风庭柳。香汗薄衫凉。凉衫薄汗香。手红冰碗藕。藕碗冰红手。郎笑藕丝长。长丝藕笑郎。
菩萨蛮::苏轼::井桐双照新妆冷。冷妆新照双桐井。羞对井花愁。愁花井对羞。影孤怜夜永。永夜怜孤影。楼上不宜秋。秋宜不上楼。
菩萨蛮::苏轼::雪花飞暖融香颊。颊香融暖飞花雪。欺雪任单衣。衣单任雪欺。别时梅子结。结子梅时别。归不恨开迟。迟开恨不归。
生查子::苏轼::三度别君来，此别真迟暮。白尽老髭须，明日淮南去。酒罢月随人，泪湿花如雾。後月逐君还，梦绕湖边路。
翻香令::苏轼::金炉犹暖麝煤残。惜香更把宝钗翻。重闻处，馀薰在，这一番、气味胜从前。背人偷盖小蓬山。
乌夜啼::苏轼::莫怪归心甚速，西湖自有蛾眉。若见故人须细说，白发倍当时。
虞美人::苏轼::定场贺老今何在。几度新声改。怨声坐使旧声阑。俗耳只知繁手、不须弹。断弦拭问谁能晓。七岁文姬小。拭教弹作辊雷声。应有开元遗老、泪纵横。
虞美人::苏轼::归心正似三春草。拭著莱衣小。橘怀几日向翁开。怀祖已文度、不归来。禅心已断人间爱。只有平交在。笑论瓜葛一枰同。看取灵光新赋、有家风。
虞美人::苏轼::湖山信是东南美。一望弥千里。使君能得几回来。便使尊前醉倒、且徘徊。沙河塘里灯初上。水调谁家唱。夜阑风静欲归时。惟有一江明月、碧琉璃。
虞美人::苏轼::波声拍枕长淮晓。隙月窥人小。无情汴水自东流。只载一船离恨、向西州。竹溪花浦曾同醉。酒味多於泪。谁教风鉴在尘埃。酝造一场烦恼、送人来。
河满子::苏轼::见说岷峨凄怆，旋闻江汉澄清。但觉秋来归梦好，西南自有长城。东府三人最少，西山八国初平。莫负花溪纵赏，何妨药市微行。拭问当垆人在否，空教是处闻名。唱著子渊新曲，应须分外含情。
哨遍::苏轼::为米折腰，因酒弃家，口体交相累。归去来，谁不遣君归。觉从前皆非今是。露未。征夫指予归路，门前笑语喧童稚。嗟旧菊都荒，新松暗老，吾年今已如此。但小窗容膝闭柴扉。策杖看孤云暮鸿飞。云出无心，鸟倦知还，本非有意。噫。归去来兮。我今忘我兼忘世。亲戚无浪语，琴书中有真味。步翠麓崎岖，泛溪窈窕，涓涓暗谷流春水。观草木欣荣，幽人自感，吾生行且休矣。念寓形宇内复几时。不自觉皇皇欲何之。委吾心、去留谁计。神仙知在何处，富贵非吾志。但知临水登山啸咏，自引壶觞自醉。
哨遍::苏轼::睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回芳草，荣光浮动，掩皱银塘水。方杏靥匀酥，花吐绣，园林排比红翠。见乳燕捎蝶过繁枝。忽一线炉香逐游丝。昼永人闲，独立斜阳，晚来情味。便乘兴携将佳丽。深入芳菲里。拨胡琴语，轻拢慢捻总伶俐。看紧约罗裙，急趣檀板，霓裳入破惊鸿起。颦月临眉，醉霞横脸，歌声悠扬云际。任满头红雨落花飞。渐鹊楼西玉蟾低。尚徘徊、未尽欢意。君看今古悠悠，浮宦人间世。
点绛唇::苏轼::我辈情锺，古来谁似龙山宴。而今楚甸。戏马馀飞观。顾谓佳人，不觉秋强半。筝声远。鬓云吹乱。愁入参差雁。
点绛唇::苏轼::不用悲秋，今年身健还高宴。江村海甸。总作空花观。尚想横汾，兰菊纷相半。楼船远。白云飞乱。空有年年雁。
点绛唇::苏轼::莫唱阳关，风流公子方终宴。秦山禹甸。缥缈真奇观。北望平原，落日山衔半。孤帆远。我歌君乱。一送西飞雁。
点绛唇::苏轼::醉漾轻舟，信流引到花深处。尘缘相误。无计花间住。烟水茫茫，千里斜阳暮。山无数。乱红如雨。不记来时路。
点绛唇::苏轼::月转乌啼，画堂宫徵生离恨。美人愁闷。不管罗衣褪。清泪斑斑，挥断柔肠寸。嗔人问。背灯偷。拭尽残妆粉。
人娇::苏轼::满院桃花，尽是刘郎未见。於中更、一枝纤软。仙家日月，笑人间春晚。浓睡起，惊飞乱红千片。密意难传，羞容易变。平白地、为伊肠断。
人娇::苏轼::白发苍颜，正是维摩境界。空方丈、散花何碍。朱唇箸点，更髻鬟生彩。这些个，千生万生只在。好事心肠，著人情态。闲窗下、敛云凝黛。
人娇::苏轼::别驾来时，灯火荧煌无数。向青琐、隙中偷。元来便是，共采鸾仙侣。方见了，管须低声说与。百子流苏，千枝宝炬。人间有、洞房烟雾。
诉衷情::苏轼::钱塘风景古来奇。太守例能诗。先驱负弩何在，心已誓江西。花尽後，叶飞时。雨凄凄。若为情绪，更问新官，向旧官啼。
诉衷情::苏轼::海棠珠缀一重重。清晓近帘栊。胭脂谁与匀淡，偏向脸边浓。看叶嫩，惜花红。意无穷。如花似叶，岁岁年年，共占春风。
诉衷情::苏轼::小莲初上琵琶弦。弹破碧云天。分明绣阁幽恨，都向曲中传。肤莹玉，鬓梳蝉。绮窗前。素蛾今夜，故故随人，似斗婵娟。
更漏子::苏轼::水涵空，山照市。西汉二疏乡里。新白发，旧黄金。故人恩意深。海东头，山尽处。自古客槎来去。槎有信，赴秋期。使君行不归。
华清引::苏轼::平时十月幸兰汤。玉琼梁。五家车马如水，珠玑满路旁。翠华一去掩方床。
桃源忆故人::苏轼::华胥梦断人何处。听得莺啼红树。几点蔷薇香雨。寂寞闲庭户。暖风不解留花住。片片著人无数。楼上望春归去。芳草迷归路。
醉落魄・一斛珠::苏轼::醉醒醒醉。凭君会取这滋味。浓斟琥珀香浮蚁。一到愁肠，别有阳春意。须将幕席为天地。歌前起舞花前睡。
醉落魄・一斛珠::苏轼::分携如昨。人生到处萍飘泊。偶然相聚还离索。多病多愁，须信从来错。尊前一笑休辞却。天涯同是伤沦落。
醉落魄・一斛珠::苏轼::苍颜华发。故山归计何时决。旧交新贵音书绝。惟有佳人，犹作殷勤别。离亭欲去歌声咽。潇潇细雨凉吹颊。
醉落魄・一斛珠::苏轼::轻云微月。二更酒醒船初发。孤城回望苍烟合。公子佳人，不记归时节。巾偏扇坠藤床滑。觉来幽梦无人说。
谒金门::苏轼::秋帷里。长漏伴人无寐。低玉枕凉轻绣被。一番秋气味。晓色又侵窗纸。窗外鸡声初起。声断几声还到耳。已明声未已。
谒金门::苏轼::秋池阁。风傍晓庭帘幕。霜叶未衰吹未落。半惊鸦喜鹊。自笑浮名情薄。似与世人疏略。一片懒心双懒脚。好教闲处著。
谒金门::苏轼::今夜雨。断送一年残暑。坐听潮声来别浦。明朝何处去。孤负金尊绿醑。来岁今宵圆否。酒醒梦回愁几许。夜阑还独语。
如梦令::苏轼::水垢何曾相受。细看两俱无有。寄语揩背人，尽日劳君挥肘。轻手。轻手。居士本来无垢。
如梦令::苏轼::自净方能净彼。我自汗流呀气。寄语澡浴人，且共肉身游戏。但洗。但洗。俯为人间一切。
如梦令::苏轼::为向东坡传语。人在玉堂深处。别後有谁来，雪压小桥无路。归去。归去。江上一犁春雨。
如梦令::苏轼::手种堂前桃李。无限绿阴青子。帘外百舌儿，惊起五更春睡。居士。居士。莫望小桥流水。
阳关曲::苏轼::暮云收尽溢清寒。
阳关曲::苏轼::受降城下紫髯郎。
阳关曲::苏轼::济南春好雪初晴。
减字木兰花::苏轼::郑庄好客。容我尊前先堕帻。落笔生风。籍籍声名不负公。高山白早。莹骨冰肤那解老。从此南徐。良夜清风月满湖。
减字木兰花::苏轼::云鬟倾倒。醉倚阑干风月好。凭仗相扶。误入仙家碧玉壶。连天衰草。下走湖南西去道。一舸姑苏。便逐鸱夷去得无。
减字木兰花::苏轼::闽溪珍献。过海云帆来似箭。玉座金盘。不贡奇葩四百年。轻红酿白。雅称佳人纤手擘。骨细肌香。恰是当年十八娘。
减字木兰花::苏轼::贤哉令尹。三仕已之无喜愠。我独何人。犹把虚名玷绅。不如归去。二顷良田无觅处。归去来兮。待有良田是几时。
减字木兰花::苏轼::玉觞无味。中有佳人千点泪。学道忘忧。一念还成不自由。如今未见。归去东园花似霰。一语相开。匹似当初本不来。
减字木兰花::苏轼::春光亭下。流水如今何在也。岁月如梭。白首相看拟奈何。故人重见。世事年来千万变。官况阑珊。惭愧青松守岁寒。
减字木兰花::苏轼::惟熊佳梦。释氏老君亲抱送。壮气横秋。未满三朝已食牛。犀钱玉果。利市平分沾四坐。多谢无功。此事如何到得侬。
减字木兰花::苏轼::晓来风细。不会鹊声来报喜。却羡寒梅。先觉春风一夜来。香笺一纸。写尽回文机上意。欲卷重开。读遍千回与万回。
减字木兰花::苏轼::天台旧路。应恨刘郎来又去。别酒频倾。忍听阳关第四声。刘郎未老。怀恋仙乡重得到。只恐因循。不见如今劝酒人。
减字木兰花::苏轼::双龙对起。白甲苍髯烟雨里。疏影微香。下有幽人昼梦长。湖风清软。双鹊飞来争噪晚。翠红轻。时下凌宵百尺英。
减字木兰花::苏轼::琵琶绝艺。年纪都来十一二。拨弄么弦。未解将心指下传。主人小。欲向东风先醉倒。已属君家。且更从容等待他。
减字木兰花::苏轼::春牛春杖。无限春风来海上。便与春工。染得桃红似肉红。春幡春胜。一阵春风吹酒醒。不似天涯。卷起杨花似雪花。
减字木兰花::苏轼::云容皓白。破晓玉英纷似织。风力无端。欲学杨花更耐寒。相如未老。梁苑犹能陪俊少。莫惹闲愁。且折江梅上小楼。
减字木兰花::苏轼::玉房金蕊。宜在玉人纤手里。淡月朦胧。更有微微弄袖风。温香熟美。醉慢云鬟垂两耳。多谢春工。不是花红是玉红。
减字木兰花::苏轼::春庭月午。摇荡香醪光欲舞。步转迥廊。半落梅花婉娩香。轻云薄雾。总是少年行乐处。不似秋光。只与离人照断肠。
减字木兰花::苏轼::天然宅院。赛了千千并万万。说与贤知。表德元来是胜之。今来十四。海里猴儿奴子是。要赌休痴。六双骰儿六点儿。
浣溪沙::苏轼::风卷珠帘自上钩。萧萧乱叶报新秋。独携纤手上高楼。缺月向人舒窈窕，三星当户照绸缪。香生雾见纤柔。
浣溪沙::苏轼::山下兰芽短浸溪。松间沙路净无泥。萧萧暮雨子规啼。谁道人生无再少，门前流水尚能西。休将白发唱黄鸡。
浣溪沙::苏轼::西塞山边白鹭飞。散花洲外片帆微。桃花流水鳜鱼肥。自庇一身青箬笠，相随到处绿蓑衣。斜风细雨不须归。
浣溪沙::苏轼::覆块青青麦未苏。江南云叶暗随车。临皋烟景世间无。雨脚半收檐断线，雪林初下瓦疏珠。归来冰颗乱黏须。
浣溪沙::苏轼::醉梦醺醺晓未苏。门前辘辘使君车。扶头一盏怎生无。废圃寒蔬挑翠羽，小槽春酒冻真珠。清香细细嚼梅须。
浣溪沙::苏轼::雪里餐毡例姓苏。使君载酒为回车。天寒酒色转头无。荐士已闻飞鹗表，报恩应不用蛇珠。醉中还许揽桓须。
浣溪沙::苏轼::半夜银山上积苏。朝来九陌带随车。涛江烟渚一时无。空腹有诗衣有结，湿薪如桂米如珠。冻吟谁伴拈髭须。
浣溪沙::苏轼::万顷风涛不记苏。雪晴江上麦千车。但令人饱我愁无。翠袖倚风萦柳絮，绛唇得酒烂樱珠。尊前呵手镊霜须。
浣溪沙::苏轼::珠桧丝杉冷欲霜。山城歌舞助凄凉。且餐山色饮湖光。共挽朱幡留半日，强揉青蕊作重阳。不知明日为谁黄。
浣溪沙::苏轼::霜鬓真堪插拒霜。哀弦危柱作伊凉。暂时流转为风光。未遣清尊空北海，莫因长笛赋山阳。金钗玉腕泻鹅黄。
浣溪沙::苏轼::傅粉郎君又粉奴。莫教施粉与施朱。自然冰玉照香酥。有客能为神女赋，凭君送与雪儿书。梦魂东去觅桑榆。
浣溪沙::苏轼::菊暗荷枯一夜霜。新苞绿叶照林光。竹篱茅舍出青黄。香雾人惊半破，清泉流齿怯初尝。吴姬三日手犹香。
浣溪沙::苏轼::雪颔霜髯不自惊。更将翦采发春荣。羞颜未醉已先。莫唱黄鸡并白发，且呼张丈唤殷兄。有人归去欲卿卿。
浣溪沙::苏轼::料峭东风翠幕惊。云何不饮对公荣。水晶盘莹玉鳞。花影莫孤三夜月，朱颜未称五年兄。翰林子墨主人卿。
浣溪沙::苏轼::照日深红暖见鱼。连溪绿暗晚藏乌。黄童白叟聚睢盱。糜鹿逢人虽未惯，猿揉闻鼓不须呼。归家说与采桑姑。
浣溪沙::苏轼::旋抹红妆看使君。三三五五棘篱门。相挨踏破罗裙。老幼扶携收麦社，乌鸢翔舞赛神村。道逢醉叟卧黄昏。
浣溪沙::苏轼::麻叶层层苘叶光。谁家煮蚕一村香。隔篱娇语络丝娘。垂白杖藜抬醉眼，捋青捣软饥肠。问言豆叶几时黄。
浣溪沙::苏轼::簌簌衣巾落枣花。村南村北响缲车。牛衣古柳卖黄瓜。酒困路长惟欲睡，日高人渴漫思茶。敲门试问野人家。
浣溪沙::苏轼::软草平莎过雨新。轻沙走马路无尘。何时收拾耦耕身。日暖桑麻光似泼，风来蒿艾气如薰。使君元是此中人。
浣溪沙::苏轼::道字娇讹苦未成。未应春阁梦多情。朝来何事绿鬟倾。彩索身轻长趁燕，红窗睡重不闻莺。困人天气近清明。
浣溪沙::苏轼::缥缈危楼紫翠间。良辰乐事古难全。感时怀旧独凄然。璧月琼枝空夜夜，菊花人貌自年年。不知来岁与谁看。
浣溪沙::苏轼::桃李溪边驻画轮。鹧鸪声里倒清尊。夕阳虽好近黄昏。香在衣裳妆在臂，水连芳草月连云。几时归去不销魂。
浣溪沙::苏轼::四面垂杨十里荷。问云何处最花多。画楼南畔夕阳和。天气乍凉人寂寞，光阴须得酒消磨。且来花里听笙歌。
浣溪沙::苏轼::一别姑苏已四年。秋风南浦送归船。画帘重见水中仙。霜鬓不须催我老，杏花依旧驻君颜。夜阑相对梦魂间。
浣溪沙::苏轼::惟见眉间一点黄。诏书催发羽书忙。从教娇泪洗红妆。上殿云宵生羽翼，论兵齿颊带风霜。归来衫袖有天香。
浣溪沙::苏轼::长记鸣琴子贱堂。朱颜绿发映垂杨。如今秋鬓数茎霜。聚散交游如梦寐，升沈闲事莫思量。仲卿终不避桐乡。
浣溪沙::苏轼::风压轻云贴水飞。乍晴池馆燕争泥。沈郎多病不胜衣。沙上不闻鸿雁信，竹间时听鹧鸪啼。此情惟有落花知。
浣溪沙::苏轼::罗袜空飞洛浦尘。锦袍不见谪仙人。携壶藉草亦天真。玉粉轻黄千岁药，雪花浮动万家春。醉归江路野梅新。
浣溪沙::苏轼::白雪清词出坐间。爱君才器两俱全。异乡风景却依然。可恨相逢能几日，不知重会是何年。茱萸仔细更重看。
浣溪沙::苏轼::细雨斜风作晓寒。淡烟疏柳媚晴滩。入淮清洛渐漫漫。雪沫乳花浮午盏，蓼茸蒿笋试春盘。人间有味是清欢。
浣溪沙::苏轼::门外东风雪洒裾。山头回首望三吴。不应弹铗为无鱼。上党从来天下脊，先生元是古之儒。时平不用鲁连书。
浣溪沙::苏轼::惭愧今年二麦丰。千畦细浪舞晴空。化工馀力染夭红。归去山公应倒载，阑街拍手笑儿童。甚时名作锦薰笼。
浣溪沙::苏轼::芍药樱桃两斗新。名园高会送芳辰。洛阳初夏广陵春。红玉半开菩萨面，丹砂浓点柳枝唇。尊前还有个中人。
浣溪沙::苏轼::学画鸦儿正妙年。阳城下蔡困嫣然。凭君莫唱短因缘。雾帐吹笙香袅袅，霜庭按舞月娟娟。曲终红袖落双缠。
浣溪沙::苏轼::一梦江湖费五年。归来风物故依然。相逢一醉是前缘。迁客不应常，使君为出小婵娟。翠鬟聊著小诗缠。
浣溪沙::苏轼::轻汗微微透碧纨。明朝端午浴芳兰。流香涨腻满晴川。彩线轻缠红玉臂，小符斜挂绿云鬟。佳人相见一千年。
浣溪沙::苏轼::徐邈能中酒圣贤。刘伶席地幕青天。潘郎白璧为谁连。无可奈何新白发，不如归去旧青山。恨无人借买山钱。
浣溪沙::苏轼::倾盖相逢胜白头。故山空复梦松楸。此心安处是菟裘。卖剑买牛吾欲老，乞浆得酒更何求。愿为辞社宴春秋。
浣溪沙::苏轼::炙手无人傍屋头。萧萧晚雨脱梧楸。谁怜季子敞貂裘。顾我已无当世望，似君须向古人求。岁寒松柏肯惊秋。
浣溪沙::苏轼::画隼横江喜再游。老鱼跳槛识清讴。流年未肯付东流。黄菊篱边无怅望，白云乡里有温柔。挽回霜鬓莫教休。
双荷叶・忆秦娥::苏轼::双溪月。清光遍照双荷叶。双荷叶。红心未偶，绿衣偷结。背风迎雨流珠滑。轻舟短棹先秋折。
皂罗特髻::苏轼::采菱拾翠，算似此佳名，阿谁消得。采菱拾翠，称使君知客。千金买、采菱拾翠，更罗裙、满把珍珠结。采菱拾翠，正髻鬟初合。真个、采菱拾翠，但深怜轻拍。
调笑令::苏轼::渔父。渔父。江上微风细雨。青蓑黄箬裳衣。红酒白鱼暮归。归暮。归暮。长笛一声何处。
调笑令::苏轼::归雁。归雁。饮啄江南南岸。将飞却下盘桓。塞外春来苦寒。寒苦。寒苦。藻荇欲生且住。
荷华媚::苏轼::霞苞电荷碧。天然地、别是风流标格。重重青盖下，千娇照水，好红红白白。
青玉案::苏轼::三年枕上吴中路。遣黄耳、随君去。若到松江呼小渡。莫惊鸥鹭，四桥尽是，老子经行处。辋川图上看春暮。常记高人右丞句。
渔家傲::苏轼::些小白须何用染。几人得见星星点。作郡浮光虽似箭。君莫厌。也应胜我三年贬。我欲自嗟还不敢。向来三郡宁非忝。婚嫁事稀年冉冉。知有渐。千钧重担从头减。
江城子::苏轼::前瞻马耳九仙山。碧连天。晚云闲。城上高台，真个是超然。莫使匆匆云雨散，今夜里，月婵娟。小溪鸥鹭静联拳。去翩翩。点轻烟。
江城子::苏轼::墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新。美人微笑转星眸。月华羞。捧金瓯。
南乡子::苏轼::未倦长卿游。漫舞夭歌烂不收。不是使君能矫世，谁留。教有琼梳脱麝油。香粉镂金球。花艳红笺笔欲流。从此丹唇并皓齿，清柔。唱遍山东一百州。
南乡子::苏轼::绣鞅玉环游。灯晃帘疏笑却收。久立香车催欲上，还留。更且檀唇点杏油。花遍六么球。面旋回风带雪流。春入腰肢金缕细，轻柔。种柳应须柳柳州。
菩萨蛮::苏轼::娟娟侵鬓妆痕浅。双颦相媚弯如翦。一瞬百般宜。无论笑与啼。酒阑思翠被。特故腾腾地。生怕促归轮。微波先注人。
菩萨蛮::苏轼::涂香莫惜莲承步。长愁罗袜凌波去。只见舞迥风。都无行处踪。偷穿宫样稳。并立双趺困。纤妙说应难。须从掌上看。
菩萨蛮::苏轼::玉环坠耳黄金饰。轻衫罩体香罗碧。缓步困春醪。春融脸上桃。花钿从委地。谁与郎为意。常爱月华清。此时憎月明。
蝶恋花::苏轼::别酒劝君君一醉。清润潘郎，又是何郎婿。记取钗头新利市。莫将分付东邻子。回首长安佳丽地。三十年前，我是风流帅。为向青楼寻旧事。花枝缺处馀名字。
蝶恋花::苏轼::泛泛东风初破五。江柳微黄，万万千千缕。佳气郁葱来绣户。当年江上生奇女。一盏寿觞谁与举。三个明珠，膝上王文度。放尽穷鳞看圉圉。天公为下曼陀雨。
浣溪沙::苏轼::入袂轻风不破尘。玉簪犀璧醉佳辰。一番红粉为谁新。团扇只堪题往事，新丝那解系行人。酒阑滋味思残春。
浣溪沙::苏轼::几共查梨到雪霜。一经题品便生光。木奴何处避雌黄。北客有来初未识，南金无价喜新尝。含滋嚼句齿牙香。
浣溪沙::苏轼::山色横侵蘸晕霞。湘川风静吐寒花。远林屋散尚啼鸦。梦到故园多少路，酒醒南望隔天涯。月明千里照平沙。
减字木兰花::苏轼::神闲意定。万籁收声天地静。玉指冰弦。未动宫商意已传。悲风流水。写处寥寥千古意。归去无眠。一夜馀音在耳边。
减字木兰花::苏轼::银铮旋品。不用缠头千尺锦。妙思如泉。一洗闲愁十五年。为公少止。起舞属公公莫起。风里银山。摆撼鱼龙我自闲。
减字木兰花::苏轼::柔和性气。雅称佳名呼懿懿。解舞能讴。绝妙年中有品流。眉长眼细。淡淡梳妆新绾髻。懊恼风情。春著花枝百态生。
减字木兰花::苏轼::莺初解语。最是一年春好处。微雨如酥。草色遥看近却无。休辞醉倒。花不看开人易老。莫待春回。颠倒红英间绿苔。
减字木兰花::苏轼::江南游女。问我何年归得去。雨细风微。雨足如霜挽衣。江亭夜语。喜见京华新样舞。莲步轻飞。迁客今朝始是归。
减字木兰花::苏轼::娇多媚。体柳轻盈千万态。主尤宾。敛黛含喜又嗔。徐君乐饮。笑谑从伊情意恁。脸嫩敷红。花倚朱阑裹住风。
减字木兰花::苏轼::双鬟绿坠。娇眼横波眉黛翠。妙舞蹁跹。掌上身轻意态妍。曲穷力困。笑倚人旁香喘喷。老大逢欢。昏眼犹能仔细看。
减字木兰花::苏轼::天真雅丽。容态温柔心性慧。响亮歌喉。遏住行云翠不收。妙词佳曲。啭出新声能断续。重客多情。满劝金卮玉手擎。
南歌子::苏轼::见说东园好，能消北客愁。虽非吾土且登楼。行尽江南南岸、此淹留。短日明枫缬，清霜暗菊逑。流年回首付东流。凭仗挽回潘鬓、莫教秋。
如梦令::苏轼::城上层楼叠。城下清淮古汴。举手揖吴云，人与暮天俱远。魂断。魂断。後夜松江月满。
瑞鹧鸪::苏轼::城头月落尚啼乌。朱舰红船早满湖。鼓吹未容迎五马，水云先已漾双凫。
临江仙::苏轼::谁道东阳都瘦损，凝然点漆精神。瑶林终自隔风尘，试看披鹤氅，仍是谪仙人。省可清言挥玉麈，真须保器全真。风流何似道家纯。不应同蜀客，惟爱卓文君。
少年游::苏轼::玉肌铅粉傲秋霜。准拟凤呼凰。伶伦不见，清香未吐，且糠秕吹扬。
一斛珠::苏轼::洛城春晚。垂杨乱掩红楼半。小池轻浪纹如篆。烛下花前，曾醉离歌宴。自惜风流云雨散。关山有限情无限。待君重见寻芳伴。为说相思、目断西楼燕。
点绛唇::苏轼::闲倚胡床，庾公楼外峰千朵。与谁同坐。明月清风我。别乘一来，有唱应须和。还知麽。自从添个。风月平分破。
点绛唇::苏轼::红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。
虞美人::苏轼::持杯遥劝天边月。愿月圆无缺。持杯复更劝花枝。且愿花枝长在、莫离披。持杯月下花前醉。休问荣枯事。此欢能有几人知。对酒逢花不饮、待何时。
天仙子::苏轼::走马探花花发未。人与化工俱不易。千回来绕百回看，蜂作婢。莺为使。谷雨清明空屈指。白发卢郎情未已。一夜翦刀收玉蕊。尊前还对断肠红，人有泪。花无意。明日酒醒应满地。
满庭芳::苏轼::归去来兮，清溪无底，上有千仞嵯峨。画楼东畔，天远夕阳多。老去君恩未报，空回首、弹铗悲歌。船头转，长风万里，归马驻平坡。无何。何处有，银潢尽处，天女停梭。问何事人间，久戏风波。顾谓同来稚子，应烂汝、腰下长柯。青衫破，群仙笑我，千缕挂烟蓑。
南乡子::苏轼::千骑试春游。小雨如酥落便收。能使江东归老客，迟留。白酒无声滑泻油。飞火乱星逑。浅黛横波翠欲流。不似白云乡外冷，温柔。此去淮南第一州。
浣溪沙::苏轼::缥缈红妆照浅溪。薄云疏雨不成泥。送君何处古台西。废沼夜来秋水满，茂林深处晚莺啼。行人肠断草凄迷。
浣溪沙::苏轼::阳羡姑苏已买田。相逢谁信是前缘。莫教便唱水如天。我作洞霄君作守，白头相对故依然。西湖知有几同年。
减字木兰花::苏轼::空床响琢。花上春禽冰上雹。醉梦尊前。惊起湖风入坐寒。转关镬索。春水流弦霜入拨。月堕更阑。更请宫高奏独弹。
减字木兰花::苏轼::回风落景。散乱东墙疏竹影。满坐清微。入袖寒泉不湿衣。梦回酒醒。百尺飞澜鸣碧井。雪洒冰麾。散落佳人白玉肌。
减字木兰花::苏轼::海南奇宝。铸出团团如栲栳。曾到。乞得山头玉女盆。绛州王老。百岁痴顽推不倒。海口如门。一派黄流已电奔。
行香子::苏轼::北望平川。野水荒湾。共寻春、飞步孱颜。和风弄袖，香雾萦鬟。正酒酣时，人语笑，白云间。飞鸿落照，相将归去，澹娟娟、玉宇清闲。
画堂春::苏轼::柳花飞处麦摇波。晚湖净鉴新磨。小舟飞棹去如梭。齐唱采菱歌。平野水云溶漾，小楼风日晴和。济南何在暮云多。归去奈愁何。
浣溪沙::苏轼::花满银塘水漫流。犀槌玉板奏凉州。顺风环佩过秦楼。远汉碧云轻漠漠，今宵人在鹊桥头。一声敲彻绛河秋。
好事近::苏轼::烟外倚危楼，初见远灯明灭。却跨玉虹归去，看洞天星月。当时张范风流在，况一尊浮雪。莫问世间何事，与剑头微。
占春芳::苏轼::红杏了，夭桃尽，独自占春芳。不比人间兰麝，自然透骨生香。对酒莫相忘。
南歌子::苏轼::云鬓裁新绿，霞衣曳晓红。待歌凝立翠筵中。一朵彩云何事、下巫峰。趁拍鸾飞镜，回身燕漾空。莫翻红袖过帘栊。怕被杨花句引、嫁东风。
浪淘沙::苏轼::昨日出东城。拭探春情。墙头红杏暗如倾。槛内群芳芽未吐，早已回春。绮陌敛香尘。雪霁前村。东君用意不辞辛。料想春光先到处，吹绽梅英。
木兰花令::苏轼::元宵似是欢游好。何况公庭民讼少。万家游赏上春台，十里神仙迷海岛。平原不似高阳傲。
木兰花令::苏轼::经旬未识东君信。一夕薰风来解愠。红绡衣薄麦秋寒，绿绮韵低梅雨润。瓜头绿染山光嫩。
木兰花令::苏轼::高平四面开雄垒。三月风光初觉媚。园中桃李使君家，城上亭台游客醉。歌翻杨柳金尊沸。
虞美人::苏轼::冰肌自是生来瘦。那更分飞後。日长帘暮望黄昏。及至黄昏时候、转销魂。君还知道相思苦。怎忍抛奴去。不辞迢递过关山。只恐别郎容易、见郎难。
虞美人::苏轼::深深庭院清明过。桃李初红破。柳丝搭在玉阑干。帘外潇潇微雨、做轻寒。晚晴台榭增明媚。已拼花前醉。更阑人静月侵廊。独自行来行去、好思量。
临江仙::苏轼::昨夜渡江何处宿，望中疑是秦淮。月明谁起笛中哀。多情王谢女，相逐过江来。云雨未成还又散，思量好事难谐。凭陵急桨两相催。想伊归去後，应似我情怀。
蝶恋花::苏轼::春事阑珊芳草歇。客里风光，又过清明节。小院黄昏人忆别。落红处处闻啼。咫尺江山分楚越。目断魂销，应是音尘绝。梦破五更心欲折。角声吹落梅花月。
蝶恋花::苏轼::记得画屏初会遇。好梦惊回，望断高唐路。燕子双飞来又去。纱窗几度春光暮。那日绣帘相见处。低眼佯行，笑整香云缕。敛尽春山羞不语。人前深意难轻诉。
蝶恋花::苏轼::昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。羁舍留连归计未。梦断魂销，一枕相思泪。衣带渐宽无别意。新书报我添憔悴。
蝶恋花::苏轼::雨霰疏疏经泼火。巷陌秋千。犹未清明过。杏子梢头香蕾破。淡红褪白胭脂。苦被多情相折挫。病绪厌厌，浑似年时个。绕遍回廊还独坐。月笼云暗重门锁。
蝶恋花::苏轼::蝶懒莺慵春过半。花落狂风，小院残红满。午醉未醒红日晚。黄昏帘暮无人卷。云鬓蓬松眉黛浅。总是愁媒，欲诉谁消遣。未信此情难系绊。杨花犹有东风管。
渔家傲::苏轼::临水纵横回晚。归来转觉情怀动。梅笛烟中闻几弄。秋阴重。西山雪淡云凝冻。美酒一杯谁与共。尊前舞雪狂歌送。腰跨金鱼旌旆拥。将何用。只堪妆点浮生梦。
江城子::苏轼::腻红匀脸衬檀唇。晚妆新。暗伤春。手拈花枝，谁会两眉颦。连理带头双□□，留待与、个中人。淡烟笼月绣帘阴。画堂深。夜沈沈。
祝英台近::苏轼::挂轻帆，飞急桨，还过钓台路。酒病无聊，枕听鸣橹。断肠簇簇云山，重重烟树，回首望、孤城何处。闲离阻。谁念萦损襄王，何曾梦云雨。旧恨前欢，心事两无据。要知欲见无由，痴心犹自，倩人道、一声传语。
雨中花慢::苏轼::邃院重帘何处，惹得多情，愁对风光。睡起酒阑花谢，蝶乱蜂忙。今夜何人，吹笙北岭，待月西厢。空怅望处，一株红杏，斜倚低墙。羞颜易变，傍人先觉，到处被著猜防。谁信道，些儿恩爱，无限凄凉。
雨中花慢::苏轼::嫩脸羞蛾，因甚化作行云，却返巫阳。但有寒灯孤枕，皓月空床。长记当初，乍谐云雨，便学鸾凰。又岂料、正好三春桃李，一夜风霜。丹青□画，无言无笑，看了漫结愁肠。襟袖上，犹存残黛，渐减馀香。
念奴娇::苏轼::凭高眺远，见长空万里，云无留迹。桂魄飞来光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。我醉拍手狂歌，举杯邀月，对影成三客。起舞徘徊风露下，今夕不知何夕。便欲乘风，翻然归去，何用骑鹏翼。水晶宫里，一声吹断横笛。
水龙吟::苏轼::小沟东接长江，柳堤苇岸连云际。烟村潇洒，人闲一哄，渔樵早市。永昼端居，寸阴虚度，了成何事。但丝莼玉藕，珠粳锦鲤，相留恋，又经岁。因念浮丘旧侣，惯瑶池、羽觞沈醉。青鸾歌舞，铢衣摇曳，壶中天地。飘堕人间，步虚声断，寒露风细。抱素琴，独向银蟾影里，此怀难寄。
水龙吟::苏轼::露寒烟冷蒹葭老，天外征鸿寥唳。银河秋晚，长门灯悄，一声初至。应念潇湘，岸遥人静，水多菰米。□望极平田，徘徊欲下，依前被、风惊起。须信衡阳万里。有谁家、锦书遥寄。万重云外，斜行横阵，才疏又缀。仙掌月明，石头城下，影摇寒水。念征衣未捣，佳人拂杵，有盈盈泪。
渔父・渔歌子::苏轼::渔父饮，谁家去。
渔父・渔歌子::苏轼::渔父醉，蓑衣舞。
渔父・渔歌子::苏轼::渔父醒，春江午。
渔父・渔歌子::苏轼::渔父笑，轻鸥举。
醉翁操::苏轼::琅然。清圜。谁弹。响空山。无言。惟翁醉中知其天。月明风露娟娟。人未眠。荷蒉过山前。曰有心也哉此贤。醉翁啸咏，声和流泉。醉翁去後，空有朝吟夜怨。山有时而童巅。水有时而回川。思翁无岁年。翁今为飞仙。
导引::苏轼::帝城父老，三岁望尧心。天远玉楼深。龙颜仿佛笙箫远，肠断属车音。离宫春色琐瑶林。
导引::苏轼::经文纬武，十有九年中。遗烈震羌戎。渭桥夹道千君长，犹是建元功。西瞻温洛与神崧。
瑶池燕::苏轼::飞花成阵。春心困。寸寸。别肠多少愁闷。无人问。偷啼自。残妆粉。抱瑶琴、寻出新韵。玉纤趁。南风来解幽愠。
千秋岁::苏轼::岛边天外。未老身先退。珠泪溅，丹衷碎。声摇苍玉佩。色重黄金带。一万里。斜阳正与长安对。道远谁云会。罪大天能盖。君命重，臣节在。新恩犹可觊。旧学终难改。吾已矣。乘桴且恁浮於海。
减字木兰花::苏轼::凭谁妙笔。横扫素缣三百尺。天下应无。此是钱塘湖上图。一般奇绝。云淡天高秋夜月。费尽丹青。只这些儿画不成。
菩萨蛮::苏轼::湿云不动溪桥冷。嫩寒初透东风影。桥下水声长。一枝和月香。人怜花似旧。花比人应瘦。莫凭小栏干。夜深花正寒。
踏青游::苏轼::□火初晴，绿遍禁池芳草。斗锦绣、火城驰道。踏青游，拾翠惜，袜罗弓小。莲步袅。腰支佩兰轻妙。行过上林春好。今困天涯，何限旧情相恼。念摇落、玉京寒早。任刘郎、目断蓬山难到。仙梦杳。
阮郎归::苏轼::歌停檀板舞停鸾。高阳饮兴阑。兽烟喷尽玉壶乾。香分小凤团。雪浪浅，露珠圆。捧瓯春笋寒。绛纱笼下跃金鞍。归时人倚栏。
西江月::苏轼::马趁香微路远，沙笼月淡烟斜。渡波清彻映妍华。倒绿枝寒凤挂。挂凤寒枝绿倒，华妍映彻清波。渡斜烟淡月笼沙。远路微香趁马。
踏莎行::苏轼::山秀芙蓉，溪明罨画。真游洞穴沧波下。临风慨想斩蛟灵，长桥千载犹横跨。解佩投簪，求田问舍。黄鸡白酒渔樵社。元龙非复少时豪，耳根洗尽功名话。
踏莎行::苏轼::这个秃奴，修行忒煞。云山顶上空持戒。一从迷恋玉楼人，鹑衣百结浑无奈。毒手伤人，花容粉碎。空空色色今何在。臂间刺道苦相思，这回还了相思债。
鹧鸪天::苏轼::罗带双垂画不成。人娇态最轻盈。酥胸斜抱天边月，玉手轻弹水面冰。无限事，许多情。四弦丝竹苦丁宁。饶君拨尽相思调，待听梧桐叶落声。
西江月::苏轼::碧雾轻笼两凤，寒烟淡拂双鸦。为谁流睇不归家。错认门前过马。有意偷回笑眼，无言强整衣纱。刘郎一见武陵花。从此春心荡也。
